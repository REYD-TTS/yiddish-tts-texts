„דער ייִד װאָס האָט חרובֿ געמאַכט דעם טעמפּל“ פֿון אַבֿרהם רײזען.

אין דעם קלײנעם װילעדזש װוּ איך האָב זיך געפֿונען אױף מײַן װאַקאַציע איז דער אַמעריקאַנער בירגער הענרי ראָוז געװען מײַנער אַ שכן. דאָס הױז, װאָס ער האָט פֿאַרמאָגט, איז געשטאַנען נעבן מײַן האָטעל. ער װױנט שױן אין דעם דאָזיקן װילעדזש שײנע עטלעכע יאָר, מאַכט גרינג זײַן לעבן און האָט אַ סך צײַט צו פֿאַרברענגען.

אמת, ניט מיט יעדערן װעט ער פֿאַרברענגען. ער איז שטאָלץ מיט זײַן אַמעריקאַניזם, קען כּמעט אױף אױסנװײניק דעם טעקסט פֿון דער אַמעריקאַנער קאָנסטיטוציע, װײסט די נעמען פֿון אַלע סענאַטאָרן און פֿון די געהױבענע רעפּובליקאַנישע קאָנגרעס־לײַט און רופֿט זײ אפֿילו הינטער די אױגן מיטן טיטל „האָנאָרעיבל“.

זעלבסטפֿאַרשטענדלעך, אַז פֿון אַמעריקע האַלט ער זײער שטאַרק און לאָזט אױף אַמעריקאַנער אינסטיטוציעס ניט פֿאַלן קײן שטױבעלע.

אַ גליק איז, װאָס הענרי ראָוזן איז נאָך אַלץ לײַכטער צו רײדן ייִדיש אײדער ענגליש. דערפֿאַר רעדט ער מיט מיר טאַקע מאַמע- לשון. נאָר אַז דער געשפּרעך קומט פֿאָר אין דרױסן און אַז אַן אמתער אַמעריקאַנער גײט פֿאַרבײַ, האַקט ער איבער דעם שמועס, און גריסט זיך אױף אַ רײנעם ענגליש מיטן דורכגײער: „האַו דו יו דו, מר. נעלסאָן? װערי נאַיס דעי... באָט מעיבי ט'װיל רעין לעיטער". אָפּגעזאָגט דעם פּסוק און באַקומענדיק פֿון דעם אמתן אַמעריקאַנער אַ צושטימונג, אַז „יעס", צי „מעיבי", װענדט ער זיך שױן װידער צו מיר אױף ייִדיש און דערקלערט מיר, װער דער נעלסאָן איז און װי אַזױ ער איז מיט אים באַפֿרײַנדעט. נאָך דעם דערצײלט ער מיר, אַז איבער הױפּט לעבט ער זײער גוט מיט די אַמעריקאַנער. „זײ זײַנען זײער פֿײַנע מענטשן" – און ער זאָגט מיר נאָך דעם אַ סוד אױפֿן אױער:

– בעסער, װי אונדזערע ייִדן...

קען מען דאָך מײנען, אַז הענרי ראָוז איז, חלילה, אַ שׂונא־ישׂראל, מוז מען אים גלײַך רעאַביליטירן פֿון דער דאָזיקער באַשולדיקונג. פֿאַרקערט, ער איז אַ אוהבֿ־ישׂראל, אָבער טאַקע טראָץ זײַן ליבע זעט ער אױך זײערע חסרונות.

דער ערשטער חסרון זײערע איז, װאָס זײ אַמעריקאַניזירן זיך שװער.

– זײער שװער! – זיפֿצט ער אַרױס, און מ'זעט ממש, אַז עס קאָסט אים אַ שטיק געזונט.

איך בעט בײַ אים אַ בײַשפּיל, װײַל מיר דאַכט זיך, אַז די װילעדזש־ייִדן זײַנען שױן צו פֿיל אַמעריקאַניזירט. ברענגט ער מיר לדוגמא אַ מעשׂה מיט אַ טעמפּל.

די מעשׂה מיט דעם טעמפּל איז אַזאַ:

אין װילעדזש האָבן זיך אָנגעקליבן עטלעכע צענדליק ייִדישע פֿאַמיליעס, האָט מען זיך געכאַפּט, אַז מ'מוז האָבן עפּעס אַ שטיקל הײַזל פֿאַר „גאָטעסדינסט"... מען מעג זיך טאַקע זײַן ניט פֿרום, אָבער עס פּאַסט ניט פֿאַר די גױים. זײ האָבן זײער קירך, דאַרפֿן מיר האָבן אונדזערע. נאַטירלעך, הענרי ראָוז מײנט ניט אַ קלױז װי אין יוראָפּ דאָרטן, נאָר אַ קלײן טעמפּעלע, אױפֿן אײדעלן װעג. אָנשטאָט אַ חזן – אַ קאַנטאָר; אָנשטאָט אַ רבֿ – אַ ראַבײַ און דאָס גלײַכן. אין געלט איז דװקא ניט קײן מניעה, אַלע ייִדן זײַנען קײן עין-הרע ניט...

מ'האָט געקױפֿט אַ שטיקל פּלאַץ פֿון אַ חשובֿן אַמעריקאַנער בירגער, װאָס װי באַלד פֿאַר אַ ייִדישער „טשױרטש", האָט ער פֿאַר זײער ביליק אַװעקגעגעבן. אױסגעבױט אַ שײנעם, קלײנעם טעמפּל. ער האָט אױסגעזען פֿון דרױסן כּמעט װי זײערער, אױפֿן אַמעריקאַנער אױפֿן. אינעװײניק איז עס געװען מעשׂה סינאַגאָגע. נאָר ראָוז האָט עס גערופֿן טעמפּל, װי ער געדענקט נאָך אין די גרױסע שטעט אין אײראָפּע, אין די העכערע קלאַסן.

– װאָס־זשע איז דער חילוק פֿון אַ טעמפּל ביז אַ קלױז? – שטעלט מיר הענרי ראָוז אַ פֿראַגע און ענטפֿערט גלײַך אַלײן:

– אין אַ קלױז דאַװנען אַלע מיט. אין אַ טעמפּל, אָבער, לאָזט מען עס דעם קאַנטאָר, און דער עולם – אָדער ער שװײַגט, אָדער אַז אײנער װיל זיך שױן דװקא ניט פֿאַרלאָזן אין גאַנצן אױפֿן קאַנטאָר, זאָגט ער מיט, אָבער אין דער שטיל, עס זאָל ניט װערן קײן טומל.

און אַזױ איז טאַקע געװען אַ פּאָר יאָר. מען האָט פּשוט מורא געהאַט בײַם „גאָטעס־דינסט" צו עפֿענען דאָס מױל. עס פּאַסט ניט. עס איז דאָך, װי זאָגט איר, אַ טעמפּל.

מאַכט זיך אָבער אַ מעשׂה און אין אַ שײנעם זומער מופֿט אַרײַן אין װילעדזש אַ ייִד מיט אַ באָרד, טאַקע פֿון יענע אמתע אײראָפּײִישע אידן, און עפֿנט זיך אױף אַ סטײשאָנערי און װערט דאָ אַ תּושבֿ. קײן בירגער איז ער טאַקע ניט, נאָר אַ תּושבֿ יאָ. איר פֿאַרשטײט? פֿאַרשטײ איך שױן, אַז פֿון דעם ייִד װעלן מיר דאָ קײן כּבֿוד ניט האָבן... מילא, די באָרד, װי די באָרד, אמתע יענקיס טראָגן אױך בערד, כאָטש זײערע בערד זײַנען עפּעס בכּבֿודיקערע... נאָר װאָס דען? דער דאָזיקער ייִד קומט צו גײן אין טעמפּל און פֿרעגט אים בחרם דעם חילוק פֿון אַ טעמפּל ביז אַ שול!... דער קאַנטאָר לאָזט אױס, הײבט ער אָן מיט אַ ניגון, װי אין אײשישאָק. עס איז מיר געװאָרן פֿינצטער אין די אױגן, ער הרגעט אַװעק דעם טעמפּל.

גײ איך צו צו אים נאָך גאָטעסדינסט און באַמערק אים אײדל, אין ייִדיש:

– מיסטער, – זאָג איך – דאָס איז אַ טעמפּל, ניט קײן בית־מדרש... דאָ איז ניט אָנגענומען הױך צו דאַװנען...

שמײכלט ער און ענטפֿערט:

– אַז מען קען מאַכן אין אַמעריקע פֿון אַ טשױרטש אַ שול, מעג מען דאָך פֿון אַ טעמפּל אַ בית־מדרש אַװדאי מאַכן.
און מײנט איר, ער האָט ניט אױסגעפֿירט? ער האָט שױן געהאַט אַזאַ כּוח אין זיך. װי ער פֿלעגט אַ געשרײ טאָן מיט זײַן הײמישן ניגונדל „ברוך שאמר" – האָט זיך דערװעקט בײַ נאָך אײנעם דער חשק, בײַ אַ דריטן, בײַ אַ פֿערטן; פֿריער אַ ביסל פֿאַרזיכטיק, שטילער, נאָך דעם העכער, העכער... ביז עס איז געקומען צו די הללויהס און נאָך דעם צו קריאת שמע – איז געװאָרן אַ יעלה, װי אין אַן אמתן בית-מדרש... און צו חזרת הש"ץ האָט זיך אױך דער קאַנטאָר פֿאַרגעסן, אַז ער זינגט פֿון זולצערס סידור, און איז אַװעק אױפֿן הײמישן אופֿן, מיט דעם אמתן ניגון.

איצטער איז אױס טעמפּל: מען דאַװנט פּלײן, װי אין דער הײם, מען שרײַט, מען שאָקלט זיך און צו עלינו שפּײַט מען אַפֿילו אױס...