„דער כילעף“ פֿון מענדעלע מױכער־ספֿאָרים

אין כױדעש אָדער, זאָגט די געמאָרע, מאַרבן בעסימכע – פֿרײען זיך ייִדעלעך אױף װאָס די װעלט שטײט. דער שנײ װערט צעגאַנגען, אױף די װעגן – אַ טװאַן, ייִדישע קינדער, פֿאַרשמירטע, פֿאַרדריפּעטע ביז איבערן גאַרטל, הײבן זיך אָן שאַרפֿן אַ מױעך, װוּ נעמט מען אױף פּײסעך. האַקלאַל, ס'איז  זמאַן־סימכעסײנע...

אָט אין דעם כױדעש באַקום איך אַ בריװל פֿון מײַנעם אַ גלופּסקער אַ באַקאַנטן, אַז איך זאָל לעמאַנאַשעם זען קומען װאָס גיכער אין זײַן מאָקעם אַרײַן האַק און פּאַק – מיט דעם בײַדל און מיט די פּעקלעך ספֿאָרים, אױף צו מאַכן אַ כילעף׃ פֿאַר מײַנע אַלטע מינים סכױרע װעל איך בײַ אים באַקומען די הײַנטיקע נײַע סכױרע, דעהײַנע, אַלערלײ מיני זאַמלביכער, מעטאָדעס, פּאָעזיע, בילדער און סקיצן, העכסט אינטערעסאַנטע ראָמאַנען, דערצײלונגען פּסיכאָלאָגישע, עקאָנאָמישע, געזעלשאַפֿטלעכע, נאָך פֿײַנע קונציקע זאַכענישן, אַזױנע און אַזױנע, כאַניקע־לעמפּלעך און נאָך עפּעס – אױך. דער דאָזיקער באַקאַנטער מײַנער האָט אַ סאַך פּאַרנאָסעס און װײניק בראָכעס׃ ער איז אי אַ מױכער־ספֿאָרים, אי אַ מעקלער, אי אַ שטיקל מעכאַבער, אי אַ שטיקל פֿאַרלעגער און דערבײַ איז ער אַ קאַבצן דאַװקע אַ גרױסער, ניט פֿאַר ייִדישע קינדער געדאַכט. דעם עמעס זאָגנדיק, האָב איך אים ניט זײער שטאַרק געגלײבט, װיסנדיק, אַז בעשאַס־האַטכאַק איז ער, נישט אױסגערעדט זאָל עס זײַן, אַ ליגנער, װי דער שטײגער איז פֿון פֿיל סאָכרים אַזױנע, װאָס כאַפּן איבער די מאָס בײַם קױפֿן און פֿאַרקױפֿן סכױרע׃ זײערס איז גינגאָלד און פֿון יענעמס מאַכן זײ אַש.

דעריבער, לײענדיק אין זײַן בריװל װי ער מאַכט אַ טעל פֿון דער אַלטער סכױרע און לױבט אין טאָג אַרײַן די נײַע, האָב איך ניט געמאַכט דערפֿון אַזאַ פּײרעש. עט!... פֿון דעסט װעגן האָב איך זיך מעיאַשעװ געװען, אַז אַראָפּפֿאָרן קײן גלופּסק איז גאָר ניט קײן קרומע זאַך. װאָס זאָל איך מיר האַלטן מיט מײַן סכױרע? שױן זיך צוגעגעסן. מעגלעך, יענע איז ערגער, נאָר גוט, שלעכט, בעסער, ערגער – האַנדלען באַדאַרף מען!

געװאָלט האָב איך פֿאָרן טאַקע באַלד, קעדײ איך זאָל נאָך אָנציִען קײן גלופּסק אױף פּורים און זען די באַרימטע גלופּסקער פּורים־שפּילער, װאָס אַלע טאָג פֿון אַ גאַנץ יאָר זײַנען זײ, נעבעך, פּראָסטע נאַראָנים, און אַז עס קומט פּורים װערן זײ מיט אַ מאָל דורכגעטריבענע כאַכאָמים און עס שיט זיך פֿון זײ גלײַכװערטלעך, װי פֿון אַ לעכערדיקן זאַק. פּונקט װי די גרױסע שיקורים, לעהאַװדל, װאָס גראָד אום פּורים זײַנען זײ ניכטער. איז עס אָבער מיר ניט באַשערט געװען׃ איך האָב, װי אױף צעלאָכעס, געמוזט בלײַבן נאָך עטלעכע טעג אין דער הײם.

האַלטנדיק בײַ דער נעסיִע האָב איך בעדײע געהאַט צו קומען פֿונעם װעג אַהײם אױף פּײסעך, אים־ייִרצע־האַשעם. דעריבער האָב איך פֿאַרן פֿאָרן געזען זיך פֿאַרזאָרגן מיט אַלע גוטע זאַכן, װאָס אַ ייִד דאַרף האָבן אױף אַזאַ יאָנטעװ. רעב לײב דעם מעלאַמעד האָב איך געבעטן מיך אין זינען האָבן מיט מאַצע־שמורע און דעם װײַב האָב איך געזאָגט׃ לעמאַנאַשעם, זאָלסט ניט זשאַלעװען קײן ראָזשינקעס, קײן װאַסער און זאָלסט מאַכן צימוקים־װײַן קעיאַד־האַמײלעך. און אַ זאַק קאַרטאָפֿליעס זאָלסטו קױפֿן און גענדזנשמאַלץ און אַ געהאָדעװעטע אינדיטשקע לעקאָװעד יאָנטעװ. אײַ װאָס, טאָמער װעט דיר פֿעלן געלט, זאָלסטו זיך דאַרױס גאָר ניט מאַכן און פֿאַרזעצן דײַן צירונג, אַ פּאָר כפֿאָצים פֿון באַלעבאַטישקײט, זאָלסט נישקאָשע גאָר קײן יעסורים ניט האָבן. האַשעם־ייִסבאָרעך װעט מיסטאַמע מאַצליִעך זײַן מײַן װעג, װאָס דען? און צוריקקומענדיק אַהײם בעשאָלעם װעלן מיר, אים־ייִרצע־האַשעם, האָבן אַ פֿרײלעכן פּײסעך. מיר װעלן עסן קנײדלעך און כרעמזלעך, פֿאַרטרינקען ראָזשינקעס־װײַן און װעלן זיך װױלטאָן. דאַכט זיך באַװאָרנט אַלצדינג. װאָס טוט אָבער גאָט?

גאָט האָט געשיקט אױף דער װעלט אַ רעגן מיט אַ שנײ, װאַסער מיט נאַסע שטיקלעך אײַז אין אײנעם און דער װעג איז געװאָרן שלעכט ניט צו רירן זיך פֿונעם אָרט – ניט מיט קײן װאָגן, ניט מיט קײן שליטן, ניט מיט פֿערד און ניט צו פֿוס. ביטער! כ'האָב זיך קױם מיט צאָרעס געשלעפּט אַ טכום־שאַבעס אַ טאָג, יעדער טריט האָט געקאָסט מײַן בידנע פֿערדל אַ סאַך בלוטיקן שװײס. עס האָט זיך, נעבעך, געשלעפּט אַ פּאָר טריט – און בעך! מיטן קאָפּ אין דער ערד! געפֿאַלן, אױפֿגעשטאַנען, אָפּגעגאַנגען נאָך אַ פּאָר טריט – און װײַטער געפֿאַלן. און איך, שלימאַזל, גײ בײַ דער זײַט, קנעט די בלאָטע, אױסגעשמירט װי אַ רועך פֿון קאָפּ ביז די פֿיס, גליטש מיך און פֿאַל איטלעכע מינוט, פֿאַל און קרעכץ׃ אױ!

און געקרעכצט האָב איך ניט נאָר אױף מיר אַלײן, נאָר אױף דעם פֿערדעלע. מײַן בידנע פֿערדל נעבעך! פֿאַר װאָס קומט עס אים נעבעך אַזױ פֿאַרשװאַרצט צו װערן? און נאָך צוליב װעמען? צוליב מיר. באַנשער איך האָב געװאָלט מיט אַ מאָל פּאָטער װערן פֿון אַלע אַלטע סכױרעס, האָב איך דערמיט אָנגעלײגט אַ פֿולן װאָגן איבער דעם פֿערדלס קױכעס, אומבעראַכמאָנעס, פֿאַרגעסנדיק זיך, אַז ס'איז אַ צאַר־באַלעכאַיִם.

קאָלזמאַן דער באָכער מײַנער האָט זיך נאָך מיט צאָרעס געשלעפּט – געגאַנגען און געפֿאַלן, געפֿאַלן און אױפֿגעשטאַנען, געקראָכן אױס דער הױט און איז דאָך געגאַנגען – האָב איך זיך געמאַכט ניט װיסנדיק, אים נאָר באַװיזן אַ בײַטש, געשריגן און געטריבן. אָבער אַז דאָס פֿערדל איז סאָפֿקל־סאָף גאָר אין גאַנצן פֿאַרקראָכן אין אַ זומפּ ערגעץ אונטער אַ באַרג און האָט זיך אױסגעצױגן אין בלאָטע, װי גרױס ער איז, אױסשטרעקנדיק די פֿיס און דעם װײדל און געבליבן ליגן, ניט צו רירן מיט קײן אײװער – האָט דאָס ייִדישע האַרץ זיך אָנגערופֿן אין מיר מיט אַ מוסער, אַזױ׃ נאַרישער ייִד אײנער! האָסט גענומען אַ קאָשערע בעהײמע און איר פֿאַראומערט דאָס לעבן מיט שװערער אַרבעט, מיט אַ גוזמע בינטלעך ספֿאָרים דײַנע, מיט פּעקלעך שײמעס! יעדע זאַך האָט דאָך אַ שיִער. ציגל און שטײנער, אַ שטײגער, קען מען אָנלײגן אױף אַ פֿערדל נאָר ביז אַ מאָס, אַניט װעט עס ניט אױסהאַלטן, און דו האָסט אַרױפֿגעלײגט אױף דײַן פֿערדל, אױף אַן עלנטע באַשעפֿעניש, די גאַנצע מאַסע פֿון דעם ייִדישקײט, דעם גאַנצן אָל פֿון ייִדישע פּעקלעך! װאָס זשע האָט זיך אױסגעלאָזט? דאָס גאַנצע באַשעפֿעניש מוטשעט זיך נעבעך, קײַכט, גײט אױס מיט אַלע קױכעס, קען זיך ניט רירן פֿון אָרט און פֿאָכט מיט דער נעשאָמע. גיב אַ קוק, װי עס ליגט פֿאַר דיר אָן אַ סימען פֿון לעבן. מאַמעש װי אַ נעװײלע.

מײלע, צו װאָס לאַנג ברײַען? פֿריִער איז עס געװען „װי אַ נעװײלע“, שפּעטער אַ ביסל איז געװאָרן טאַקע אַ נעװײלע – מײַן פֿערדל איז געפּײגערט!...

איך בין געגליכן געװאָרן אין יענער צײַט צו אַ קאַפּיטאַן, װאָס זײַן שיף איז אים אונטערגעגאַנגען אין מיטן יאַם. אײנער אַלײן שטײ איך אין מיטן װעג, און אַ יאַם פֿון בלאָטע שפּרײט זיך מיר אַרום און אַרום. דאָס פֿערדל ליגט טױט, דער װאָגן איז ביז איבער די אַקסן אין בלאָטע, מאָרגן איז ערעװ־פּײסעך און מיר איז ביטער און פֿינצטער אױף דער נעשאָמע. איך װײס ניט װאָס מע טוט, װאָס מע הײבט אָן צו טאָן. אַ ייִד האָט דאָך אָבער אַ רעבױנע־שעלױלעם; אַז ס'װערט אים שױן גאָר ענג, דערמאָנט מען זיך אָן זײַן ליבן נאָמען. אַזױ האָב איך אױך געטאָן. ס'איז געװען מינכע־צײַט. האָב איך מיר אױסגעקערעװעט מיטן פּאָנעם קײן מיזרעך, געזאָגט פּיטעם־האַקטױרעס, געדאַװנט פּאַמעלעכן, בענימעסדיק, מיט קאַװאָנע, געצױגן דאָס דאַװנען ביז ס'האָבן זיך באַװיזן שטערן. האַקאָדעש־באָרכו האָט געהערט מײַן טפֿילע און האָטס אָ, און האָט מיר געװיזן עפּעס װי אַ פֿײַערל פֿון דער װײַטנס און האָט מיר אַרײַנגעגעבן אַ געדאַנק, איך זאָל גײן אַהין װוּ עס לײַכט זיך. האָב איך טאַקע אַזױ געטאָן און האָב זיך געלאָזט גײן צום פֿײַערל, בין געקראָכן אױף הענט און אױף פֿיס גוטע צװײ שאָ, ביז איך האָב זיך דערשלאָגן צו אַ גאָיִש שטיבל, הינטער אַ גרױסן װאַלד. דער גױ האָט אױף מיר טכילעס געקוקט מיט רוגזע, נאָר אַז ער האָט אָבער דערזען אַז איך שטײ פֿאַר אים אַ דערשראָקענער, אַ דערציטערטער, מיט אַ אַראָפּגעלאָזטן קאָפּ, איז ער װײכער געװאָרן און האָט מעקײַעם געװען אין מיר די מיצװע פֿון האַכנאָסעס־אָרכים, ער האָט מיר מעכאַבעד געװען מיט געבראָטענע קאַרטאָפֿליעס, מיט אַ גלעזל װאַרעמס און האָט מיר געגעבן אַן אָרט איבערצונעכטיקן. אױף מאָרגן האָב איך אים אײַנגעבעטן, ער זאָל אײַנשפּאַנען אין מײַן בײַדל אַ פּאָר אָקסן און זאָל מיר אָפּפֿירן קײן בױבעריק, װאָרעם די נאָענסטע שטאָט איז געװען בױבעריק. דערפֿאַר האָב איך אים, אַכוץ זײַן געצאָלטס, מאַטער געװען אָפּצושינדן די פֿעל פֿון מײַן געפּײגערט פֿערדל און צו נעמען בעמאַטאָנע, פֿאַר אַ זאָכער פֿון אים, די פּאָדקאָװעס. דאָס האָב איך געטאָן מיפּנײ־דאַרקע־שאָלעם, זאָל אַן אָרל ניט זאָגן, אַז אַ ייִדן טאָר מען ניט טאָן קײן טױװע, ער װײסט ניט װי אָפּצודאַנקען!

קײן בױבעריק בין איך אָנגעקומען צװישן טאָג און נאַכט, װען עס איז שױן קײן לעבעדיקער נעפֿעש ניט געװען אין גאַס. אַלע, גרױס און קלײן, האָבן שױן געדאַװנט אין די שולן. דעם עמעס זאָגנדיק האָב איך דערפֿון שטאַרק האַנאָע געהאַט. אַ ייִד, פֿאַרשטײט איר מיך, האָט ליב אומעטום אַרײַנשטעקן די נאָז, אַלצדינג אַ טאַפּ טאָן מיט דער האַנט, אַ ייִד האָט ליב אַלצדינג צו װיסן. נו־נו, װי מײנט איר, אַ שטײגער, װען מע דערזעט מיך, אַ באַקאַנטן ייִדן, מענדעלע מױכער־ספֿאָרים, װי איך פֿאָר דאָ אין בײַדל מיט אַ פּאָר אָקסן, װאָלט מען זיך מיסטאַמע צונױפֿגעלאָפֿן קינד און קײט, מע װאָלט געמאַכט אַ װאַרע. ס'װאָלט זיך געראַשט, געפּילדערט מיט אַ הוראַ פֿון מײַן קאָװעד װעגן. איך בין מיך אָבער אַ ייִד פֿון אַ גאַנץ יאָר, אַ פּאָשעטער כײַ־וקײם, איך בין זײ מױכל און אַנטלױף פֿון אַזאַ קאָװעד.

אין בױבעריק האָב איך אַ באַקאַנטן, אַ גוטן ברודער פֿון אַמאָליקע יאָרן. ער איז אַ מױכער־ספֿאָרים װי איך און איז באַװוּסט בעכאָל־טפֿוצעס־ייִסראָעל מיטן נאָמען הענדל בױבעריקער פֿון בױבעריק. האָב איך געבעטן דעם גױ, ער זאָל מיר צופֿירן צו הענדלס דירע. פֿאָרנדיק האָב איך צײַט געהאַט צו פֿאַרטיפֿן זיך אין געדאַנקען. אָקסן, װי ס'איז באַקאַנט, זײַנען ניט קײן לױפֿערס, גײען זיך טריט בײַ טריט, מיט ייִשעװ־האַדאַאַס, פּאַמעלעכן, ניט געאײַלט, און מאַלגײרען. זיץ איך מיר אין װאָגן און קײַ אױך איבער די אַלע בײזע באַגעגענישן, װאָס האָבן זיך אין װעג מיר געטראָפֿן, טראַכט מיר, קײַ איבער און בענק אַהײם צו די בנײבאַיִס. ס'טוט מיר װײ דאָס האַרץ, װאָס ס'איז פֿאַרשטערט געװאָרן מײַן יאָנטעװ, װאָס איך װעל ניט זיצן אױבן אָן װי אַ מײלעך נעבן דער מאַלקע. די אינדיטשקע האָב איך אױך דערמאָנט צו גוטן, אַ, מיסטאַמע אַ װױלע, אַ פֿעטע אינדיטשקע, גאָר אַ מעכײַע. עס נעמט מיך אָן אַ כײשעק, עס בענקט זיך און עס ציט עפּעס אינעװײניק... די אָקסן קריכן, שלעפּן זיך דורך געסלעך און הינטער־געסלעך, ביז זײ שטעלן זיך אָפּ לעסאָף פֿאַר הענדלס שטוב.

אַ שטיקל צײַט שטײ איך אין דרױסן פֿאַר דער טיר מיט אַ פֿאַרקלעמט האַרץ. דאָס איז געװען, מישטײנס געזאָגט, אַ שטײן פֿון אַ פּאַרשױן, װעלכער טראַכט איבער, שטײענדיק קעאָני־באַפּעסעך, עפֿשער טרעפֿט ער אָן צו יענעם אין אַ שלעכטער שאָ; עפֿשער װעט דער באַלעבאָס אױף אים קוקן קרום. נאָר װאָס טוט ניט אַ ייִד פֿאַר נױט? פֿאַר נױט שטופּט ער זיך אַרײַן אומגעריכט און פֿאַר נױט װערט ער אַ אױרעך. איך מאַך מיר האַרץ, שטרעק אױס די הענט צו עפֿענען די טיר. איך עפֿן זי שאַ, פּאַמעלעכן און זי מאַכט געװאַלדן, איך שטילערהײט און זי קװיטשעט, ריפּ־סקריפּ, מיט קױלע־קױלעס, אַקוראַט װי זי האָט צו עמעצן טײַנעס. איך בין אַרײַנגעקומען אין אַ פֿינצטער פֿאָרהײַזל, אַן אײַנגעבױגענער, אַ ניונקעלע. באַלד האָבן זיך אַ לאָז געטאָן די שטובמענטשן, מיר געמאַכט אַ שײנעם קאַבאָלעס־פּאָנעם מיט אַ פֿרײד, אַ געשרײ און פֿאַר גרױס סימכע זײַנען זײ געװען צעמישט, צעטומלט, ניט צו װיסן װאָס ס'טוט זיך מיט זײ. אײנער לױפֿט אין שטוב אַרײַן מיט אַ פּסורע, מיט אַ געװאַלד׃ געקומען!... ער איז דאָ! דאָ! אַ צװײטער שרײַט אין אײן אָטעם׃ אַ ליכט! אַ ליכט! צינדט אָן אַ ליכט! אַ װײַבעריש קאָל הער איך, צוקער־זיס, פֿול מיט כײן, מיט ליבשאַפֿט און מיט לײַטזעליקײט און באַלד פֿליט אַרױס הענדום־פּענדום אַ ייִדענע, זי האָט מיר שיִער ניט אַרומגעכאַפּט קושן און האַלדזן. זי מאָלט, מישט אױס פֿרײַנדלעכע רײד מיט טײַנעס אין אײן אָטעם, פֿרײט זיך און בײזערט זיך אין אײנעם׃ אַ גאַסט, אַזאַ גאַסט!...

סטײַטש, פֿאַר װאָס אַזױ שפּעט?

איך בין צעדרײט געשטאַנען װי אַ נעכטיקער. נאָר װאָס איך האָב געװאָלט עפֿענען אַ מױל, זיך פֿאַרענטפֿערן און דערצײלן, װאָס מיט מיר האָט זיך געטראָפֿן, האָט מען אָנגעצונדן אַ ליכט – און מיר זײַנען אַלע געבליבן פֿאַרגאַפֿט שטײן מיט אָפֿענע מײַלער, װי די גױלעמס!

אַ שײנע סצענע, כ'לעבן...!

די מײַסע דערפֿון איז געװען אַזױ׃ הענדל איז געװען אַװעקגעפֿאָרן מיט סכױרע אין װעג אַרײַן. ער האָט נאָך אױף שאַבעס־האַגאָדל געזאָלט קומען אַהײם און איז אַלץ ניט געקומען, האָבן זײַנע בנײבאַיִס שטאַרק יעסורים געהאַט. און אַז איך בין דאָ צװישן טאָג און נאַכט אין דעם טונקעלן הױז אַרײַנגעקומען, האָבן די קינדער געמײנט אַז דאָס איז דער טאַטע און דאָס װײַב האָט געמײנט דאָס איז דער מאַן אױף פּײסעך געקומען. איז געװאָרן אַ סימכע, אַ געדולע. און אַז זײ האָבן דערזען דעם טאָעס זײַנען זײ געבליבן שטײן מיט אױפֿגעשטעלטע נעז און אױסגעשטעלטע אױגן.

הענדלס װײַב, איר איז טאַקע פֿאַרשטערט געװאָרן די סימכע, זי האָט טאַקע געהאַט יעסורים װאָס דער מאַן איז ניטאָ אין דער הײם אױף פּײסעך און קען ניט זײַן קײן מײלעך. דאָך אָבער, פֿון דער אַנדערער זײַט, האָט זי געדאַנקט און געלױבט זײַן ליבן נאָמען, װאָס ער האָט איר באַשערט אַ הײמישן מענטשן אױף אָפּריכטן דעם סײדער. זי האָט מיר באַזעצט אױף אַ העסעבעט אױבן אָן ותּמליכו טאָכעס הענדל – און זי האָט מיך געטאָן טאָן קעניגן אָנשטאָט הענדלען!

און איך האָב אױך געדאַנקט און געלױבט דעם אױבערשטן, װאָס ער האָט געטאָן מיט מיר ניסים, װאָס ער האָט פֿון מײַן אַרומװאַלגערן זיך, פֿון מײַן גאָלעס מיך געבראַכט אין אַ הײמישער שטוב צו זיצן די הײַנטיקע נאַכט װי אַ מײלעך אין בױבעריק און צו עסן מאָרער און בײצים און פֿיש און קנײדלעך און צו זאָגן פֿאַר אים און פֿאַר הענדלס װײַב די האַגאָדע מיט אַ געזאַנג און מיט אַ לױב, האַלעלוּיאָ!

אָבער ניט מיר אַלײן האָט זיך געטראָפֿן אַזאַ נעס צו װערן אַ מײלעך אומגעריכט. װעדליק איך בין געװױרע געװאָרן שפּעטער מיט עטלעכע טעג, האָט זיך הענדלען אױך געטראָפֿן פּונקט דער אײגענער נעס, דעם אײגענעם פּײסעך.

די מײַסע איז געװען אַזױ׃

הענדל בױבעריקער האָט אָנגעלײגט אַ פֿול בײַדל מיט ספֿאָרים און איז אַװעק פֿון בױבעריק איבער דער סװיװע, װי זײַן שטײגער איז אַלע פֿאַר־פּײסעך. האָט זיך געמאַכט דאָס אײגענע מיט הענדלען, װאָס מיט מענדלען׃ אַ שנײ מיט אַ רעגן, אַ טװאַן מיט אַ בלאָטע, קאַלוזשעס מיט גריבער, צאָרעס און שלעק איבערן גאַנצן װעג. זײַן פֿערדל איז אױך געגאַנגען און געפֿאַלן, זיך געװאַלגערט און געזונקען אין בלאָטע. נישמער אױב דאָס פֿערדל איז אַרױס מיט דעם לעבן און ניט געװאָרן קײן נעװײלע איז דאָס, כאָלילע, ניט פֿאַר זײַן גװוּרע, װאָרעם געװען איז דאָס אַ דאַרס, אַ קװאַרס, מיט קראַנקע פֿיס, מיט אַ בעלמע אױף אַן אױג און מײַן פֿערדל איז לעכאָלאַדײעס געװען אַקעגן אים אי געזינטער, אי שענער. נאָר װאָס דען? אין יענע קאַנטן װוּ הענדל איז געפֿאָרן, איז די בלאָטע שיטערער און מאַכט ניט אָן אַזױנע אומגליקן, װי די געדיכטע שטײענדיקע בלאָטע אַרום בױבעריק און גלופּסק. האָט זיך הענדל פּאַװאָלינקע געשלעפּט מיט זײַן פֿערדל, געקראָכן מיט מי און מאַטערניש און אָנגעקומען קײן קאַבצאַנסק פּונקט ערעװ־פּײסעך פֿאַר נאַכט. פֿאַרפֿאָרן איז ער גלײַך צו מיר, האָט אָפּגעריכט מיט מײַן װײַב גאַנץ פֿײַן דעם סײדער, געזעסן אױף מײַן העסעבעט און געקעניגט אָנשטאָט מיר, שטאַרק צופֿרידן װאָס גאָט האָט אים צוגעשיקט אַ מאָקעם־מענוכע.

דאָס האָט מיר דערצײלט טאַקע הענדל אַלײן װען מיר האָבן זיך באַגעגנט נאָך יאָנטעװ אין מיטן װעג. מיר האָבן זיך געקאַטשעט פֿאַר געלעכטער װען מיר האָבן זיך דערװוּסט פֿון דעם כילעף.

און אַז איך האָב אָנגעהױבן דערצײלן הענדלען פֿון מײַן נעסיִע קײן גלופּסק צו אױסבײַטן דאָרט אַלטע ספֿאָרים אױף נײַע, האָט ער געמאַכט עפּעס אַ זױערע מינע ניט צו רעדן אַ װאָרט. דערנאָך האָט ער אַ שאָקל געטאָן מיטן קאָפּ און געזאָגט׃

- איר מעגט, כ'לעבן, דאַנקען גאָט, װאָס איר זײַט אָפּגעקומען מיטן פֿערדל. אַ שײנע, רײנע קאַפּאָרע, כ'לעבן!

איך האָב אױף הענדלען אױסגעשטעלט אַ פּאָר אױגן.

- װאָס קוקט איר מיר אַזױ אָן, רעב מענדל? איך זאָג אײַך מאַזלטאָװ װאָס אײַער פֿערדל איז געפּײגערט, װאָרעם צוליב דעם זײַט איר באַהיט געװאָרן פֿון אַ נעסיִע קײן גלופּסק, און פֿון אַ מיִעסן אײסעק דאָרט. איר מעגט, כ'לעבן, זײַן צופֿרידן װאָס אײַך איז ניט אױסגעקומען אײַנצוהאַנדלען יענע טײַערע סכױרע. אַן אומגליק איז עס, אַ צאָרע, אַן אָנשיקעניש, ניט קײן סכױרע. איך בין אײַך, בענעמאָנעס, שטאַרק מעקאַנע. איצט האָט איר אַ האָפֿענונג פּאָטער צו װערן אין גאַנצן פֿון דעם שײנעם מיסכער מיט ספֿאָרים, אין דר'ערד אַרײַן אי די אַלטע, אי די נײַע! הלװאי װאָלט מײַן פֿערדל אױך געװען אײַנגענומען אַ מיסע־מעשונע נאָך פֿריִער מיט אַ יאָר, װאָלט איך ניט געװוּסט פֿון דער נײַער סכױרע און װאָלט ניט דערלײגט אַ מאַטמען מיט געלט. ס'איז דען ספֿאָרים? שטײנער איז דאָס, קלעצער, ניט געדאַכט זאָלן זײ װערן. איך זאָג׃ דערלײגט, נאָר איר מעגט מיר גלײבן, סע אַרט מיר נישט אַזױ דאָס געלט װי דער אײגענער קאָװעד. כ'האָב דאָך צוליב דער גאָלדענער סכױרע געמוזט לײַדן כאַרפּעס מיט ביזיױנעס אױפֿן פּוד. מיט װעמען האָב איך דען געהאַט צו טאָן? מיט אָרעמע באַלע־אַװײרעס, מיט יעשיװע־באַכורים, װאָס גלוסטן צו האַסקאָלע און האָבן ניט קײן גראָשן בײַ דער נעשאָמע, מיט מעלאַמדים פֿון די ל"ו באַהאַלטענע אַפּיקאָרסים, מיט ייִנגלעך קונדײסים, װאָס אַ מױל האָט עס פֿײַערפֿלאַם און אין די קלײנע אױסיעסלעך – לױ מיט אַן אַלעף; מיט באַכורים, װאָס זײַנען שטומפּיק אױף דער איװרע. און טאָמער האָב איך יאָ אַ מאָל אין אַ יױװל געזען אַ ייִדן, אַ דערװאַקסענעם מענטשן און אַ לײַטישן באַלעבאָס פֿון די װאָס איך פֿלעג זײ אָנבאָטן מײַן סכױרע, װײַל איך האָב געהערט אַז זײ זײַנען, װי זאָגט מען עס, אַ ביסל דאָס... האָב איך אױך געהאַט װײניק נאַכעס. נײן, רעב מענדעלע, נאָך אַ מאָל זאָג איך אײַך, ס'איז אַ גליק פֿאַר אײַך, בענעמאָנעס, װאָס דאָס פֿערדל אײַערס איז געפּײגערט! אַלעװײַ װאָלט מײַן פֿערדל אױך פֿאַרכאַפּט געװאָרן מיט דער סכױרע אין אײנעם!

און פֿון דעסט װעגן מײנט ניט, ראַבױסײַ, אַז הענדלס גרימצאָרן האָט געהאַט עפּעס אַ מאַמאָשעס. כאָלילע! הענדל האַנדלט נאָך אַד־הײַעם מיט ספֿאָרים װי אַ מאָל, און איך בין אױך אַ מױכער־ספֿאָרימניק װי פֿריִער. נאָך דענסטמאָל אַפֿילע, אין מיטן װעג, װען הענדלען איז אַ ביסל אָפּגעגאַנגען דער קאַאַס, האָבן מיר שטײענדיק אױף אײן פֿוס געמאַכט אַ שטיקל בײַט. איך האָב אים געגעבן כאַקירע־ספֿאָרים, מײַמאָרים און דרשות און ער מיר – אַ סאַך קינעס און סליכעס. װאָרעם אױף קינעס און סליכעס איז דעמאָלט גראָד געװען אַ צײַט׃ ס'איז געגאַנגען װעסנע, אומעטום האָט אָנגעהױבן שפּראָצן, װאַקסן און אַכײנו־בנײ־ייִסראָעל האָבן זיך געגרײט צו קלאָג, צו געװײן און טאַנײסים.