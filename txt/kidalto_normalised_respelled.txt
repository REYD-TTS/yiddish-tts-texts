„איװאַן פּאָפּערילע“. קײן אַנדער נאָמען האָב איך ניט געהאַט אין דער הײם צװישן אַ גאַנצער כאַליאַסטרע. עפֿשער דערפֿאַר, װאָס איך האָב ניט געװאָלט לערנען? דאָס אַכוץ. װעלן האָבן איך טאַקע ניט געװאָלט. װער װיל דאָס לערנען? אָדער עפֿשער דערפֿאַר, װאָס איך האָב געהאַט אַ גראָבן קאָפּ? דאָס קאָן אױך זײַן. קײן שטאַרק גוטן קאָפּ האָב איך טאַקע ניט געהאַט. דאָס הײסט, די טפֿיסע איז באַ מיר געװען ― אַזױ האָט דער רעבע געזאָגט ― אַ האַרטע טפֿיסע. אײדער איך האָב טױפֿעס געװען אַ זאַך, איז אָנגעקומען שװערלעך. דערפֿאַר אָבער איז דער זיקאָרן געװען באַ מיר, ניט פֿאַר אײַך געדאַכט, זײער־זײער אַ שװאַכער! ניט געװען די זאַך, װאָס איך זאָל געדענקען. אָט האָב איך אױסגעלערנט אַף אױסנװײניק, און אָט האָב איך עס שױן פֿאַרגעסן. איך קאָן מיך גאָר ניט דערמאָנען אָן די קלעפּ, מיט די פּעטש, מיט די שמיץ װאָס מע האָט מיר אַרײַנגעלײגט. אומזיסט האָט נעבעך מײַן טאַטע זיך אָפּגעריסן דאָס האַרץ. אומזיסט זײַנען נעבעך געװען דער מאַמעס טרערן. עס האָט קײן זאַך מיך ניט גענומען.

― גװאַלד! איװאַן פּאָפּערילע! װאָס װעט זײַן פֿון דיר?

― גװאַלד! ייִדישע קינדער! װאָס װעט זײַן פֿון מיר?...

איך האָב שױן אַמאָל געזען מײַן טאַטן פֿרײלעך זײַן. לעמאָשל, פּורים צו דער סודע. שׂמחת־טױרע נאָך הקפֿות. אַף אַלערלײ שׂמחות. נאָר אַזױ פֿרײלעך, װי ער איז געװען יענעם ערעװ פּײסעך, װאָס איך גײ אײַך דערצײלן, ― האָב איך אים נאָך קײנמאָל ניט געזען. װאָס זשע איז מיט אים געװען די געדולע? ― איך בין אַ כאָסן געװאָרן. מאַזלטאָװ! מיט מאַזל זאָלט איר לעבן! װער איז דער מעכוטן? ― דער מעכוטן איז שױן אײנמאָל אַ מעכוטן. ערשטנס, אַ מעיוכעס. די האָרנשטײנס פֿון ראַדאָמישל האָט איר געקענט? די זוסמאַנס פֿון אָסטרע װײסט איר? און די טשערנאָ־בילסקיס פֿון שפּאָלע האָט איר אױך געהערט? איז ער באַ זײ געװען אַ קאָמיסיאָנער. ניט הײַנט, נאָר אַמאָל. אײדער ער האָט זיך מיט זײ צעקריגט... הײַנט איז ער שױן אַלײן אַ סױכער. ניט קײן גרױסער, נאָר אַ סױכער. נאַדן גיט ער אױך. ניט קײן סאַך. מײַן טאַטע גיט צװײ מאָל אַזױפֿיל. דערפֿאַר אָבער גיט מען מיר אַ קאַלע ― שױן אײנמאָל אַ קאַלע! איך אַלײן קען זי נאָך ניט. איך האָב זי נאָך ניט געזען. נאָר די, װאָס האָבן זי געזען, קאָנען זיך פֿון איר ניט אָפּלױבן. און געזען האָבן זי דער טאַטע, די מאַמע, מײַנע אַן עלטערע שװעסטער און איר מאַן, מײַן שװאָגער. זאָגט די מאַמע, אַז זי איז אַ שײנע. און די שװעסטער זאָגט, אַז זי אין ניט אַזאַ שײנע, װי אַ קלוגע. און מײַן שװאָגער דרינגט, אַז זי איז ניט אַזאַ קלוגע, װי אַ גוטע. עס ליגט איר גוטסקײט אַפֿן פּאָנעם. זאָגט דער טאַטע, אַז װאָס זי זאָל ניט זײַן, בין איך זי ניט װערט... װערט ניט װערט ― אַבי איך האָב זי. אַזױ טראַכט איך מיר און קוק שױן אַרױס אַפֿן פּײסעך, װי אַן ערלעכער ייִד אַף משיחן. װאָרעם איך האָב געהערט זאָגן, אַז אַף פּײסעך פֿאָר איך מיך דורך צו מײַנע מאַכעטאָנים צוגאַסט.

צו די מאַכעטאָנים, כאָלילע ניט צו דער קאַלע. אַזױ זאָגן זײ, מײַנע טאַטע־מאַמע. װאָס איך דענק װעגן דעם ― דאָס איז מײַן אײסעק. און װײַל איך בין נאָך באַ זײ אין רעשוס, מוז איך מיך אונטערגעבן און אױסהערן אַלצדינג, װאָס זײ װעלן מיר זאָגן. און װאָס זאָגט אַ טאַטע אָדער אַ מאַמע? זײ זאָגן, אַז איך זאָל זיך האַלטן, װי אַ מענטש, און אַז איך זאָל זיצן, װי אַ מענטש, און אַז איך זאָל עסן, װי אַ מענטש, און אַז איך זאָל ניט רײדן קײן נאַרישקײטן.

― בעקיצער, דו זאָלסט זיך ניט אַרױסבאַװײַזן, אַז דו ביסט אַ איװאַן פּאָפּערילע...

אָט דאָס זאָגט מיר אָן דער טאַטע און פֿאַרכאַפּט זיך:

― שאַ! דעם יאָנטעװדיקן קידעש קענסטו שױן, צי װער־װאָס?

לאָזט זיך אױס, אַז נײן. איך קען אים נאָך ניט. פֿונװאַנען זאָל איך אים קענען? פֿון פֿאַראַיאָרן? װער האָט דאָס אַזאַ קאָפּ? אוביפֿראַט, אַז הײַנטיקער פּײסעך פֿאַלט אױס אַקוראַט שאַבעס־צונאַכטס ― און דאָס איז אַן אומגליק! דאָ מוזט איר קענען קידעש מיט האַװדאָלע אינאײנעם. דער פּײסעכדיקער קידעש אַלײן, מאָלט אײַך, איז אױך אַ גענוגנדיקע מאַקע ― גײ געדענק דעם „זמאַן חרותנו“. איז קאַרג ― נאַט אײַך נאָך אַ האַװדאָלע אַ צוגאָב, מיט אַ „קרשת“, און מיט אַ „הבֿדלת וקדשת“. אַ גוט שטיקל אַרבעט!

― נישקאָשע, ביסט ניט קלײן אױסצולערנען, ― זאָגט דער טאַטע ― האָסט נאָך געזונטע דרײַ װאָכן צו פּײסעך.

פֿאַרלאָזן זיך פֿונדעסטװעגן אינגאַנצן אַף מײַן יױשער איז מײַן טאַטע קײן באַלן נישט. הײסט ער מיר, איך זאָל אים צושיקן דעם רעבם. װאָס דאַרף ער דעם רעבם? ער װיל אים בעטן, ער זאָל מיט מיר אײַנשטודירן דעם יאָנטעװדיקן קידעש מיט דער האַװדאָלע אינאײנעם. אָבער אַזױ ― אַז איך זאָל אים קענען, װי אַ װאַסער. ער זאָגט אָן דעם רעבם מיטן האַרבן װאָרט:

― איר זאָלט אַף אים קײן קאָװעד ניט לײגן, אַף דעם כאַמולע, כאָטש ער איז מײַנער אַ זון. פּאַסעס זאָלט איר פֿון אים שנײַדן! דעם קידעש זאָל ער מיר קענען!...

דער רעבע האָט מער נישט באַדאַרפֿט, װי אַ פֿרײַע האַנט. די גאַנצע דרײַ װאָכן זײַנען אַװעקגעגאַנגען אַפֿן קידעש. איך מעג מיך באַרימען, אַז איך האָב דעם קידעש געקענט טאַקע װי אַ װאַסער. אָבער נאָר דעם קידעש. מיט דער האַװדאָלע איז געװען צאָרעס! דאָס הײסט, די האַװדאָלע אַלײן איז אױך געגאַנגען באַ מיר, װי אַ מזמור. אָבער נאָר ביז אַ געװיסער סטאַנציע. ביזן ערשטן „קדשת“. און פֿונעם ערשטן „קדשת“ אָן און װײַטער ― איז כאָטש װערט צעזעצט! דער, װאָס האָט אױסגעטראַכט דעם קידעש, האָט,  אַפּאָנעם, ניט געהאַט װאָס צו טאָן. האָט ער אַװעקגעשטעלט אַ „קדשת“, און טאַקע באַלד נאָכן „קדשת“ אַ „הבֿדלת וקדשת“. װאָס װאָלט אים געאַרט, עס זאָל זיך שטײן אָדער קדשת, אָדער הבֿדלת? ממה נפֿשך ― איז קדשת, איז ניט הבֿדלת, איז הבֿדלת, איז ניט קדשת... צו װאָס דרײען אַ מױעך? פֿרעגן באַם רעבם ― איז אַ פֿראַסק אין דער מאָרדע! קײן אַנדער ענטפֿער איז ניטאָ באַ אים...

― װוּ האַלטסטו אינעם קידעש? ― טוט מיך דער טאַטע אַ כאַפּ שױן פֿאַר יאָנטעװ, איך האַלט שױן באַ פֿאָרן. ― קענסטו אים שױן אױסװײניק?

― װי אַ װאַסער!

― אַנו, זאָג.

און איך זאָג. עס גײט װי געשמירט. איך פֿלי, װי אַ קוריער־צוג, מיט אַ גיכקײט פֿון אַכציק מײַל אַ שאָ. נאָר אַז עס קומט צו דעם האַמאַװדיל, הײבט דער צוג אָן צו גײן אַביסעלע שטילער, אײַנגעהאַלטע־

נער: „בין קדושת שאַבעס לקדושת יאָנטעװ הבֿדלתּ, ואת יאָם השבֿיעי מששת ימי המעשׂה קוף־דאַלעט־שין־טאָף. קדשתּ והבֿדלתּ“...

― ניט קדשתּ והבֿדלתּ, איװאַן פּאָפּערילע, נאָר הבֿדלתּ וקדשתּ. צװײ הונדערט און פֿופֿציק מאָל זאָלסטו מיר איבערכאַזערן „הבֿדלתּ וקדשתּ“!...

און איך גײ אַרום איבער דער שטוב, װי אַ מעשוגענער, און כאַזער שטילערהײט: „הבֿדלתּ וקדשתּ, הבֿדלתּ וקדשתּ“ ― ביז עס הײבט מיר אָן צו הבֿדלתּן און צו וקדשתּן אין די אױגן און אין קאָפּ, און איך פֿאַל צו אַ פֿאַרטומלטער אַף דער קאַנאַפּע ― עס גײט מיר אָפּ אַ מינוט צי כאַלעשן...

― װאָס איז דיר? ― פֿרעגט די מאַמע.

― גאָרניט, ― זאָג איך ― הבֿדלתּ וקדשתּ, קדשתּ והבֿדלתּ...

― װאָס פֿאַר אַ „והבֿדלתּ“? ― פֿרעגט דער טאַטע, ― פֿון װאַנען האָט זיך גענומען צו דיר, איװאַן פּאָפּערילע, אַ „והבֿדלתּ“?

― טאָמער װאָלט דאָס שױן אַמאָל געהאַט אַן עק? ― מישט זיך אַרײַן די מאַמע, לעבן זאָל זי. ― דו װעסט אים אַזױ פֿאַרשלאָגן דעם קאָפּ מיט דײַנע קדשתּס און והבֿדלתּס, אַז דאָס קינד װעט שױן גאָרניט װיסן אַף װאָס פֿאַר אַ װעלט ער איז...

לאַנג לעבן זאָל די מאַמע מײַנע ― זי האָט מיך אױסגעלײזט פֿון גאָלעס. האָט זיך אָבער דער „והבֿדלתּ“ אַרײַנגעדרײט אין מיטן און האָט מיך ניט אָפּגעלאָזט אַף קײן מינוט. װאָס איך זאָל ניט זאָגן און װעגן װאָס איך זאָל ניט טראַכטן, איז דער „והבֿדלתּ“ מיר געשטאַנען פֿאַר די אױגן, געשפּרונגען מיר אין פּאָנעם אַרײַן.

(איך מאַך מיר אַ סימען נאָך די פֿערד. ― דער שױרעש פֿון „קדלתּ“. ― אַ בעהאָלע. ― מײַן קאַלעס גרין קאַפֿטל. ― מיר אײַלן זיך אין שול אַרײַן)

איך בין געזעסן אַפֿן װאָגן און געפֿאָרן אַף יאָנטעװ צו דער קאַלע (טאַטע־מאַמע זאָגן „צו די מאַכעטאָנים“) און האָב ניט װילנדיק געכאַזערט דעם קידעש אַף אױסװײניק, און אַז ס'איז געקומען צו דער סטאַנציע „קדשתּ, הבֿדלתּ וקדשתּ“, האָב איך מיר געמאַכט אַ סימען: דאָס פֿערד װאָס איז געגאַנגען לינקס, אין געגאַנגען גלײַך, האָט עס באַ מיר געהײסן „קדשתּ“. און דאָס פֿערד, װאָס איז געגאַנגען רעכטס, האָט געװאָרפֿן מיט די פֿיס, האָט ער דערפֿאַר געהײסן באַ מיר „קדלתּ“ (פֿונעם שױרעש קידאַט ― װאַרפֿן). דער סימען איז געװען: „לינקס, רעכטס און לינקס“. און אַזױ איז דאָס שױן פֿאַרבליבן באַ מיר פֿעסט אין מײַן געדעכעניש: פֿריִער „קדשתּ“, דערנאָך „קדלתּ“ און דערנאָך װידעראַמאָל „קדשתּ“ ― דאָס הײסט: „קדשתּ וקדלתּ וקדשתּ“ ― אױסגעצײכנט! איך, אַז ס'איז שױן ניט געװען דער כּח אַף דער װעלט, װאָס זאָל עס קאָנען אַרױסרײַסן פֿון מײַן זיקאָרן!...

און אַזױ בין איך געקומען בעשאָלעם צו מײַן קאַלע (טאַטע־מאַמע װילן האָבן, אַז „צו מאַכעטאָנים“) דעם טאָג פֿון ערעװ פּײסעך און ניט צײַט געהאַט אַפֿילע רעכט אָנקוקן מײַן קאַלע, װאָרעם מע האָט זיך שױן געקליבן גײן אין שול אַרײַן. עס איז געװען אַ בעהאָלע, אַ כאַפּעניש, אַן ערעװ יאָנטעװדיקער הו־האַ. אינעם טומל האָב איך געכאַפּט אַ קוק ― דאַכט זיך, נישקאָשע פֿון אַ מײדל. נישט קײן מיִעסע. פֿון איר כאַכאָמע קאָן מען נאָך גאָרניט װיסן. און קײן גוטסקײט אַפֿן פּאָנעם, װי מײַן שװאָגער זאָגט, זעט מען אױך ניט אַרױס. אױב קלײנע פּרישטשיקלעך אַפֿן פּאָנעם איז אַ סימען פֿון גוטסקײט, באַדאַרף זי זײַן זײער אַ גוטע... איך מײן, אַז זי װאָלט אַ סאַך געװינען, װען זי זאָל גײן די האָר פֿאַרקעמט, ניט צעלאָזט, װי באַ אַן אַלטער מאַכשײפֿע. אױך װאָלט ניט געשאַדט, זי זאָל איבערבײַטן דאָס גרינע זײַדענע קאָפֿטל ― עס פּאַסט איר ניט קײן גרינער קאָליר. און װאָס איז דאָס באַ איר פֿאַר אַ טעװע, װאָס באַלד עפּעס װערט זי רױט, װי אַ פֿײַער? מע דאַרף זי אָפּגעװױנען דערפֿון. לאָם איך נאָר װערן מיט איר גוט באַקאַנט... דערװײַל טרײַבט מיך דער מעכוטן אין שול אַרײַן...

(מײַן מעכוטן אין שול. ― קאַלטע שאָלעם־אַלײכעמס. ― דער פּײסעכדיקער

קידעש. ― סטאָפּ באַ „קדלתּ“...)

מײַן מעכוטן ― װאָס קאָן איך זאָגן װעגן אים? אַ ייִד איז אַזױ פֿאַרטאַרעראַמט מיטן הײליקן יאָנטעװ, ― און דאָ קומט צו אים אַ גאַסט אַ כאָסן, װאָס ער פֿירט אים אין שול אַרײַן, באַװײַזן דער שטאָט װאָס ער האָט געהאַנדלט. דאָס איז ניט קײן קלײניקײט! די האָר זײַנען אים נאָך ניט אױסגעטריקנט פֿונעם מערכעץ. הינטער דער האַלדז איז נאָך רױט פֿונעם אונטערשערן זיך. די מאַלבושים קנאַקן יאָנטעװדיק. די נײַע שטיװלעטן גלאַנצן נאָך און שמעקן מיט יוכט. אין שול זיצט ער אױבנאָן. אַלע טראָגן אים אַקעגן דעם גוט יאָנטעװ און שמעקן אָפּ אַ קאַלטן שאָלעם־אַלײכעם דעם כאָסן. קאַלט איז דער שאָלעם־אַלײכעם דערפֿאַר װײַל די פֿינגער זײַנען קאַלט, און אַ ייִד, אַז ער גיט אײַך שאָלעם, גיט ער אײַך נאָר די שפּיץ־פֿינגער. אַלצדינג אין אײַלעניש. מע קומט אַהײם מיט אַ ברײטן גוט יאָנטעװ, און גלײַך צום סײדער. די קאַלע ענטפֿערט אַפֿן גוט יאָנטעװ, און װערט שױן װידער רױט, אַזױ װי אַ צײַטיקער אַרבוז. די מאַכעטענעסטע שײַנט. זי איז באַהאַנגען מיט צירונג, װי „גאָטס מאַמע“. דער מעכוטן האָט אָפּגעקלונגען דעם לאַנגן קידעש, װי אַ גלאָק, און האָט אַ װוּנק געגעבן צום כאָסן, אַז ער זאָל מױכל זײַן אױפֿשטײן און אױך מאַכן קידעש, װי דער שטײגער איז. און דער כאָסן שטײט אױף, נעמט דעם קאָס און צעלאָזט זיך מיטן קוריער־צוג. און הױך. און פֿײַנטשיק. מיטן ניגן. גיך־גיך. ביז ער קומט צו דער שװערער איװרע, צום רעכטן זומפּ, הײבט ער אָן גײן פּאַװאָליע, האַרט באַ דער ערד:

,, ― ― ― בין קדושת שאַבעס לקדושת יאָם טובֿ הבֿדלתּ ... ואת יאָם השבֿיעי מששת ימי המעשׂה קדשתּ...“ דאָ דערמאָנט ער זיך אָן די פֿערד, אײנער הײסט „קדשתּ“ און גײט גלײַך, דער אַנדערער װאַרפֿט מיט די פֿיס און הײסט „קדלתּ“.

― ― ― „קד־לתּ ו־קד־שתּ ... קד־שתּ ו־קד־לתּ, קד־לתּ ו־קד־לתּ ו־קדשתּ ו־קד־לתּ... ― ― ― ― ― ― ― ― ― ― ― ―

דעם ערשטן טאָג כאַלעמױד גאַנץ פֿרי. די קאַלע איז נאָך געשלאָפֿן, נאָר דער מעכוטן איז געזעסן אין אַ זײַדן כאַלאַטל מיט אױסגעטראָטענע שטעק־שיך אַף די פֿיס און האָט געשװיצט און געסאָפּעט איבער אַ בריװל װאָס ער האָט געשריבן צו זײַן מעכוטן. באַ דער זײַט איז געזעסן די מאַכעטענעסטע אָנגעבלאָזן, װי אַ אינדיטשקע. דער כאָסן האָט

צענױפֿגעלײגט זײַנע זאַכן אין טשעמאָדאַנטשיק, געװען גרײט אױפֿצוזעצן זיך און פֿאָרן אַהײם.

― נאַ! ― זאָגט צו אים דער מעכוטן און גיט אים אַ פֿאַרחתמעטן בריװ. ― דו װעסט לאָזן גריסן דעם טאַטן און װעסט אים איבערגעבן אָט דאָס בריװל. פֿאָר געזונט!...

זיצנדיק אַפֿן װאָגן בין איך געװען טשיקאַװע צו װיסן װאָס שרײַבט דער מעכוטן צו מײַן טאַטן, און װאָס האָבן זײ מיך אַזױ פֿרי אַרױסגעמשלחט?... איך עפֿן־אױף דעם קאָנװערט, פֿאַלן אַרױס די „תּנאים“ און אַ בריװעלע צום טאַטן. אינעם בריװעלע שרײַבט מײַן מעכוטן און בעט מעכילע באַ מײַן טאַטן, „ער זאָל קײן טאַרומעס ניטן האָבן ― דער שידעך קאָן ניט זײַען קײן שידעך איבער קאַמע וכּמה טײַמים. השם יתברך זאָל אים צושיקן זײַן זיװעג, און זײַן טאָכטער ― איר זיװעג... און װאָס אָנבאַלאַנגט דעם נאַדן מיט די מאַטאָנעס להחתן והכּלה, װעט מען זיך אָפּבײַטן, דעם כאָסן װעט מען אומקערן זײַנס, דער קאַלע אירס, און אַלצדינג װעט זײַן אין בעסטער אָרדענונג, שאָלעם ושלװה, מע װעט זיך צעגײן, װי גוטע פֿרײַנט. ובזכות זה װעט זײַן שאָלעם און פֿרידן צו אַלע ייִדן, ונאמר אָמײן...“

אַ גליק כאָטש, װאָס ער שרײַבט ניט קײן זאַך װעגן דעם שײנעם קידעש ― לאַנג לעבן זאָל ער! לאָזט זיך אױס אַ מײַסע, איך קום אַהײם, באַגעגנט מיך מײַן טאַטע מיט אַ פֿײַנע פּאָר פּעטש.

― קדלתּ וקדשתּ! פֿונװאַנען האָט זיך צו דיר גענומען, דו מעשומעד אײנער, אַ „קדלתּ“ אין מיטן דרינען?...

― אַזױ גאָר? פֿונװאַנען װײס ער דאָס שױן? און פֿאַרװאָס עפּעס נאָר ער? די גאַנצע שטאָט װײס שױן דערפֿון? און איך הײס שױן מער ניט „איװאַן פּאָפּערילע“. איך הײס שױן אַ נײַעם נאָמען. מײַן נאָמען איז שױן איצטער: „קדלתּ וקדשתּ“... איצט איז דאָס באַ מיר אַ געלעכטער. װיפֿל טרערן, ביטערע טרערן האָט דאָס מיך געקאָסט דענסטמאָל!...