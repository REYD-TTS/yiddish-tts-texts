„באָנטשע שװײַג“ פֿון ייִצכאָק־לײב פּערעץ‪.‬

דאָ אױף דער װעלט, האָט באָנטשע שװײַגס טױט גאָר קײן אײַנדרוק נישט געמאַכט! פֿרעגט עמעצן בעכײרעם: װער באָנטשע איז געװען, װי אַזױ ער האָט געלעבט, אױף װאָס ער איז געשטאָרבן! צי האָט אין אים דאָס האַרץ געפּלאַצט, צי די קױכעס זײַנען אים אױסגעגאַנגען, צי דער מאַרכבײן האָט זיך איבערגעבראָכן אונטער אַ שװערע לאַסט... װער װײסט? עפֿשער איז ער גאָר פֿאַר הונגער געשטאָרבן!

אַ פֿערד אין טראַמװײַ זאָל פֿאַלן, װאָלט מען זיך מער אינטערעסירט. עס װאָלטן צײַטונגען געשריבן, הונדערטער מענטשן װאָלטן פֿון אַלע גאַסן געלאָפֿן און די נעװײלע באַקוקט; באַטראַכט אַפֿילע דאָס אָרט, װוּ די מאַפּאָלע איז געװען...

נאָר דאָס פֿערד אין טראַמװײַ װאָלט אױך די זכיִע נישט געהאַט, עס זאָל זײַן אַזױ פֿיל פֿערד װי מענטשן – טױזנט מיליאָן!

באָנטשע האָט שטיל געלעבט און איז שטיל געשטאָרבן; װי אַ שאָטן איז ער דורך – דורך אונדזער װעלט!

אױף באָנטשעס בריס האָט מען קײן װײַן נישט געטרונקען, עס האָבן קײן קױסעס געקלונגען! צו באַרמיצװע האָט ער קײן קלינגענדיקע דראָשע נישט געזאָגט... געלעבט האָט ער װי אַ גרױ קלײן קערנדל זאַמד בײַם ברעג פֿון יאַם. צװישן מיליאָנען זײַנס גלײַכן; און אַז דער װינט האָט'ן אױפֿגעהױבן און אױף דער אַנדערער זײַט יאַם איבערגעיאָגט, האָט עס קײנער נישט
באַמערקט!

בײַם לעבן האָט די נאַסע בלאָטע קײן צײכן פֿון זײַן פֿוס נישט באַהאַלטן. נאָכן טױט – האָט דער װינט דאָס קלײנע ברעטל פֿון זײַן קײװער אומגעװאָרפֿן; דעם קברנס װײַב האָט עס געפֿונען װײַט פֿון קײװער און דערבײַ אַ טעפּל קאַרטאָפֿל אָפּגעקאָכט...

עס איז דרײַ טעג נאָך באָנטשעס טױט, פֿרעגט דעם קאַברען בעכײרעם, װוּ ער האָט'ן געלײגט!

װאָלט באָנטשע אַ מאַצײװע געהאַט, װאָלט עפֿשער איבער הונדערט יאָר אַן אַלטערטום־פֿאָרשער זי געפֿונען, און דער נאָמען „באָנטשע שװײַג“ װאָלט נאָך אַ מאָל איבערגעקלונגען אין אונדזער לופֿט.

אַ שאָטן! זײַן פֿאָטאָגראַפֿיע איז נישט געבליבן בײַ קײנעם אין מױעך, בײַ קײנעם אין האַרץ; עס איז פֿון אים קײן זאָכער געבליבן!

„קײן קינד, קײן רינד“; עלנט געלעבט – עלנט געשטאָרבן!

װען נישט דער מענטשלעכער גערודער, װאָלט עפֿשער עמעצער אַ מאָל דערהערט װי באָנטשעס מאַרכבײן האָט אונטער דער לאַסט געקנאַקט; װאָלט די װעלט מער צײַט געהאַט, װאָלט עמעצער עפֿשער אַ מאָל באַמערקט, אַז באָנטשע (אױך אַ מענטש) האָט לעבעדיקערהײט צװײ אױסגעלאָשענע אױגן און שרעקלעך אײַנגעפֿאַלענע באַקן; אַז אַפֿילע װען ער האָט גאָר שױן קײן לאַסט נישט אױף די פּלײצעס, איז אים אױך דער קאָפּ צו דער ערד געבױגן, גלײַך ער װאָלט לעבעדיקערהײט זײַן קײװער געזוכט! װאָלטן אַזױ װײניק מענטשן װי פֿערד אין טראַמװײַ געװען, װאָלט עפֿשער אַ מאָל עמעצער געפֿרעגט: װוּ איז באָנטשע אַהינגעקומען?!

װען מע האָט באָנטשען אין שפּיטאָל אַרײַנגעפֿירט, איז זײַן װינקל אין סוטערינע נישט לײדיק געבליבן – עס האָבן דערױף צען זײַנס גלײַכן געװאַרט, און צװישן זיך דעם װינקל „אין פֿלוס“ ליציטירט; װען מען האָט'ן פֿון שפּיטאָלבעט אין טױטן־שטיבל אַרײַנגעטראָגן, האָבן אױפֿן בעט צװאַנציק אָרעמע קראַנקע געװאַרט... װען ער איז אַרױס פֿון טױטן־שטיבל – האָט מען צװאַנציק האַרוגים פֿון אונטער אַן אײַנגעפֿאַלן הױז געבראַכט – װער װײסט װי לאַנג ער װעט רויִק װױנען אין קײװער? װער װײסט װיפֿל עס װאַרטן שױן אױף דעם שטיקל פּלאַץ....

שטיל געבױרן, שטיל געלעבט, שטיל געשטאָרבן און נאָך שטילער באַגראָבן.

נאָר נישט אַזױ איז געװען אױף יענער װעלט! דאָרטן האָט באָנטשעס טױט אַ גרױס אײַנדרוק געמאַכט!

דער גרױסער שױפֿער פֿון משיחס צײַטן האָט געקלונגען אין אַלע זיבן הימלען: באָנטשע שװײַג איז ניפֿטער געװאָרן! די גרעסטע מלאָכים מיט די ברײטסטע פֿליגל זײַנען געפֿלױגן און אײנער האָט דעם אַנדערן איבערגעגעבן: באָנטשע איז „ניסבאַקעש געװאָרן בישיבֿה שעל מײַלע!“ אין גאַנײדן איז אַ ראַש, אַ סימכע, אַ גערודער: „באָנטשע שװײַג! אַ שפּאַס באָנטשע שװײַג!“

יונגע מלאָכימלעך מיט בריליאַנטענע אײגעלעך, גאָלדענע דראָט־אַרבעטנדיקע פֿליגעלעך און זילבערנע פּאַנטאָפֿעלעך זײַנען באָנטשען אַנטקעגנגעלאָפֿן מיט סימכע! דער גערױש פֿון די פֿליגל, דאָס קלאַפּן פֿון די פּאַנטאָפֿעלעך און דאָס פֿרײלעכע לאַכן פֿון די יונגע, פֿרישע, רױזיקע מײַלעכלעך האָט פֿאַרפֿולט אַלע הימלען און איז צוגעקומען ביז צום קיסע־האַקאָװעד, און גאָט
אַלײן האָט אױך שױן געװוּסט, אַז באָנטשע שװײַג קומט!

אַװראָהאָם אָװינו האָט זיך אין טױער פֿון הימל געשטעלט, די רעכטע האַנט אױסגעשטרעקט צום ברײטן „שאָלעם־אַלײכעם“ און אַ זיסער שמײכל שײַנט אַזױ העל אױף זײַן אַלטן פּאָנעם!

װאָס רעדלט אַזױ אין הימל?

דאָס האָבן צװײ מלאָכים אין גאַנײדן אַרײַן פֿאַר באָנטשעס װעגן אַ גינגאָלדענע פֿאָטערשטול אױף רעדלעך געפֿירט!

װאָס האָט אַזױ העל געבליצט?

דאָס האָט מען דורכגעפֿירט אַ גאָלדענע קרױן מיט די טײַערסטע שטײנער געזעצט! אַלץ פֿאַר באָנטשען!

נאָך פֿאַרן פּסאַק פֿון בעזדן שעל מײַלע? פֿרעגן די צאַדיקים פֿאַרװוּנדערט און נישט גאָר אָן קינע.

– אָ! ענטפֿערן די מלאָכים, דאָס װעט זײַן אַ פּראָסטע פּוסטע פֿאָרמע! קעגן באָנטשע שװײַג װעט אַפֿילע דער קאַטײגער קײן װאָרט אין מױל נישט געפֿינען! די „דיעלע“ װעט דױערן פֿינף מינוט! – איר שפּילט זיך מיט באָנטשע שװײַג! 

אַז די מלאָכימלעך האָבן באָנטשען געכאַפּט אין דער לופֿט און אָפּגעשפּילט אים אַ זעמער; אַז אַװראָהאָם אָװינו האָט אים װי אַן אַלטן קאַמעראַד די האַנט געשאָקלט; אַז ער האָט געהערט, אַז זײַן שטול איז גרײט אין גאַנײדן; אַז אױף זײַן קאָפּ װאַרט אַ קרױן; אַז אין בעזדן שעל מײַלע װעט מען איבער אים קײן װאָרט נישט רעדן – האָט באָנטשע, גלײַך װי אױף יענער װעלט, געשװיגן פֿאַר שרעק! עס איז אים דאָס האַרץ אַנטגאַנגען! ער איז זיכער, אַז דאָס מוז זײַן אַ כאָלעם, אָדער אַ פּראָסטער טאָעס!

ער איז צו בײדע געװױנט! נישט אײן מאָל האָט אים אױף יענער װעלט געכאָלעמט, אַז ער קלױבט געלט אױף דער פּאָדלאָגע, גאַנצע אױצרעס ליגן... און אױפֿגעכאַפּט האָט ער זיך נאָך אַ גרעסערער קאַבצן װי נעכטן... נישט אײן מאָל האָט אים עמעץ פֿאַר טאָעס צוגעשמײכלט, אַ גוט װאָרט געזאָגט און איבערגעדרײט זיך און אױסגעשפּיגן...

מײַן מאַזל. – טראַכט ער – איז שױן אַזױ!

און ער האָט מױרע געהאַט די אױגן אױפֿצוהױבן, דער כאָלעם זאָל נישט פֿאַרשװינדן; ער זאָל זיך נישט אױפֿכאַפּן ערגעץ אין אַ הײל צװישן שלאַנגען און עקדישן! ער האָט מױרע פֿון מױל אַ קלאַנג אַרױסצולאָזן, מיט אַ גליד אַ ריר צו טאָן – מען זאָל אים נישט דערקענען און אַװעקשלײַדערן אױף קאַף־האַקעלע...

ער ציטערט און הערט נישט די מלאָכימס קאָמפּלימענטן, זעט נישט זײער טאַנצן אַרום אים, ער ענטפֿערט נישט אַװראָהאָם אָװינו אױף הערצלעכן „שאָלעם־אַלײכעם“, און – געפֿירט צום בעזדן שעל
מײַלע – זאָגט ער אים קײן „גוט־מאָרגן“ נישט... אױסער זיך איז ער פֿאַר שרעק!

און זײַן שרעק איז נאָך גרעסער געװאָרן, אַז ער האָט, נישט װילנדיק, דערזען די פּאָדלאָגע פֿון בעזדן שעל מײַלע. סאַמע אַלאַבאַסטער מיט בריליאַנטן! „אױף אַזאַ פּאָדלאָגע שטײען מײַנע פֿיס!“ – ער װערט אין גאַנצן פֿאַרשטאַרט! „װער װײסט װעלכן גװיר, װעלכן ראָװ, װעלכן צאַדעק מען מײנט... ער װעט קומען – װעט זײַן מײַן פֿינצטערער סאָף!“

פֿאַר שרעק האָט ער אַפֿילע נישט געהערט װי דער פּרעזידענט האָט בעפֿײרעש אױסגערופֿן: „די דיעלע פֿון באָנטשע שװײַג!“ און, דערלאַנגענדיק דעם מײלעץ־יױשער די אַקטן, געזאָגט: „לעז, נאָר
בעקיצער!“

מיט באָנטשען דרײט זיך דער גאַנצער סאַלאָן. עס רױשט אים אין די אױערן. אינעם גערױש הערט ער דאָך אַלע מאָל שאַרפֿער און שאַרפֿער דעם מלאכס מליצעס זיס קאָל װי אַ פֿידל:

– זײַן נאָמען – הערט ער – האָט אים געפּאַסט װי צו אַן שלאַנק לײַב אַ קלײד פֿון אַן אַרטיסט אַ שנײַדערס האַנט.

װאָס רעדט ער? – פֿרעגט זיך באָנטשע, און ער הערט װי אַן אומגעדולדיקער קאָל האַקט אים איבער און זאָגט:

– נאָר אָן מאַשלעם!

– ער האָט זיך קײן מאָל – הײבט װײַטער אָן דער מײלעץ־יױשער – אױף קײנעם נישט געקלאָגט, נישט אױף גאָט, נישט אױף לײַט; אין זײַן אױג האָט קײן מאָל נישט אױפֿגעפֿלאַמט קײן פֿונק פֿון האַס, ער האָט עס קײן מאָל נישט אױפֿגעהױבן מיט אַ פּרעטענזיע צום הימל.

באָנטשע פֿאַרשטײט װײַטער נישט אַ װאָרט, און דאָס האַרטע קאָל שלאָגט װײַטער איבער:
– אָן רעטאָריק! – איִעװ האָט נישט אױסגעהאַלטן. ער איז אומגליקלעכער געװען –

–פֿאַקטן, טרוקענע פֿאַקטן! רופֿט נאָך אומגעדולדיקער דער פּרעזעס.

– צום אַכט טאָג האָט מען אים מאַל געװען.

– נאָר אָן רעאַליזם! – אַ מױעל אַ פֿושער האָט דאָס בלוט נישט פֿאַרהאַלטן.

װײַטער!

– ער האָט אַלץ געשװיגן (פֿירט װײַטער דער מײלעץ־יױשער) אַפֿילע װען די מוטער איז אים געשטאָרבן און ער האָט צו דרײַצן יאָר אַ שטיפֿמאַמע באַקומען... אַ שטיפֿמאַמע אַ שלאַנג, אַ מאַרשאַס....

– מײנט מען דאָך עפֿשער פֿאָרט מיך? טראַכט באָנטשע –

– אָן אינסינואַציעס אױף דריטע פּערזאָנען, בײזערט זיך דער פּרעזעס.

– זי פֿלעגט אים קאַרגן דעם ביסן... אײערנעכטיק פֿאַרשימלט ברױט... האָרפֿלאַקס פֿאַר פֿלײש... און זי האָט קאַװע מיט סמעטענע געטרונקען –

– צו דער זאַך! שרײַט דער פּרעזעס.

– זי האָט אים פֿאַר דאָס קײן נעגל נישט געקאַרגט און זײַן ברױן און בלױ לײַב פֿלעגט אױסקוקן דורך אַלע לעכער פֿון זײַנע פֿאַרשימלט־צעריסענע קלײדער... װינטער אין די גרעסטע פֿרעסט האָט ער איר באָרװעס אױפֿן הױף האָלץ געהאַקט, און די הענט זײַנען צו יונג און צו שװאַך געװען, די קלעצלעך צו דיק, די האַק צו שטומפּיק... נישט אײן מאָל האָט ער זיך די האַנט פֿון די געלענקען אױסגעריסן. נישט אײן מאָל האָט ער זיך די פֿיס אָפּגעפֿרױרן, נאָר געשװיגן האָט ער, אַפֿילע זיך פֿאַרן פֿאָטער.
– פֿאַרן שיקער! לאַכט אַרײַן דער קאַטײגער, און באָנטשען װערט קאַלט אין אַלע אײװרים.
– נישט געקלאָגט, ענדיקט דער מײלעץ־יױשער דעם זאַץ.

– און שטענדיק עלנט – פֿירט ער װײַטער – קײן כאַװער, קײן טאַלמעטױרע, קײן כײדער... קײן גאַנץ בעגעד... קײן פֿרײַע מינוט.

– פֿאַקטן – רופֿט װײַטער דער פּרעזעס.

– ער האָט געשװיגן אַפֿילע שפּעטער, װען דער פֿאָטער האָט'ן שיקערערהײט אַ מאָל אָנגעכאַפּט בײַ די האָר און אין מיטן אַ שנײענדיקער װינטערנאַכט אַרױסגעװאָרפֿן פֿון שטוב! ער האָט זיך שנעל אױפֿגעהױבן פֿון שנײ און איז אַנטלאָפֿן װוּ די אױגן האָבן אים געטראָגן...

אױפֿן גאַנצן װעג האָט ער געשװיגן... בײַם גרעסטן הונגער האָט ער נאָר מיט די אױגן געבעטלט!

ערשט אין אַ שװינדלענדיקער, נאַסער פֿרילינגנאַכט, איז ער אין אַ גרױסער שטאָט אַרײַנגעקומען, ער איז אַרײַן װי אַ טראָפּן אין יאַם און דאָך האָט ער די אײגענע נאַכט אין אַרעסט פֿאַרבראַכט... ער האָט געשװיגן, נישט געפֿרעגט פֿאַר װאָס, פֿאַר װען? ער איז
אַרױס און די שװערסטע אַרבעט געזוכט! נאָר ער האָט געשװיגן!

שװערער פֿאַר דער אַרבעט איז געװען זי צו געפֿינען – ער האָט געשװיגן!

באָדנדיק זיך אין קאַלטן שװײס, צוזאַמענגעדריקט אונטער דער שװערסטער לאַסט, בײַם גרעסטן קראַמפּ אין לײדיקן מאָגן – האָט ער געשװיגן!

באַשפּריצט פֿון פֿרעמדער בלאָטע, באַשפּיגן פֿון פֿרעמדע מײַלער, געיאָגט פֿון טראַטואַרן מיט דער שװערסטער לאַסט אַראָפּ אין גאַסן צװישן דראָשקעס, קאַרעטן און טראַמװײַס, קוקנדיק יעדע מינוט דעם טױט אין די אױגן אַרײַן – האָט ער געשװיגן!

ער האָט קײן מאָל נישט איבערגערעכנט, װיפֿל פּוד לאַסט עס קומט אױס אױף אַ גראָשן, װיפֿל מאָל ער איז געפֿאַלן בײַ יעדן גאַנג פֿאַר אַ דרײַער, װיפֿל מאָל ער האָט שיִער נישט די נעשאָמע אױסגעשפּיגן, מאָנענדיק זײַן פֿאַרדינסט; ער האָט נישט גערעכנט, נישט זײַן, נישט יענעמס מאַזל, נאָר געשװיגן.

זײַן אײגן פֿאַרדינסט האָט ער אױך נישט הױך געמאָנט! װי אַ בעטלער האָט ער זיך בײַ דער טיר געשטעלט, און אין די אױגן האָט זיך אַ הינטישע באַקאָשע געמאָלט! „קום שפּעטער“ און ער איז פֿאַרשװוּנדן שטיל װי אַ שאָטן, קעדײ שפּעטער נאָך שטילער אױסצובעטלען זײַן פֿאַרדינסט!

ער האָט אַפֿילע געשװיגן, װען מע פֿלעגט אים אָפּרײַסן פֿון זײַן פֿאַרדינסט, אָדער אַרײַנװאַרפֿן אַ פֿאַלשע מאַטבײע!...

ער האָט אַלץ געשװיגן...

– מײנט מען דאָך טאַקע מיך! טרײסט זיך באָנטשע.

– אײן מאָל – פֿירט װײַטער דער מײלעץ־יױשער נאָך אַ טרונק װאַסער – איז אין זײַן לעבן אַ ענדערונג געשען... עס איז דורכגעפֿלױגן אַ קאָטש אױף גומענע רעדער מיט צעפּלאָשעטע פֿערד... דער שמײַסער איז שױן לאַנג פֿון װײַטנס געלעגן מיט אַ צעשפּאָלטענעם קאָפּ אױפֿן ברוק... פֿון די דערשראָקענע פֿערדס מײַלער שפּריצט דער שױם, פֿון אונטער די פּאָדקאָװעס יאָגן זיך פֿונקען, די אױגן בלישטשען װי ברענענדיקע שטורקאַצן אין אַ פֿינצטערער נאַכט – און אין קאָטש זיצט נישט טױט נישט לעבעדיק אַ מענטש! און באָנטשע האָט די פֿערד פֿאַרהאַלטן!
און דער געראַטעװעטער איז געװען אַ ייִד אַ באַלצדאָקע און האָט באָנטשען די טױװע נישט פֿאַרגעסן!

ער האָט אים דעם געהרגעטנס בײַטש איבערגעגעבן; באָנטשע איז אַ שמײַסער געװאָרן! נאָך מער – ער האָט אים כאַסענע געמאַכט, נאָך מער – – ער האָט אים אַפֿילע מיט אַ קינד
פֿאַרזאָרגט – און באָנטשע האָט אַלץ געשװיגן!

– מיך מײנט מען, מיך! באַפֿעסטיקט זיך באָנטשע אין דער דײע, און האָט דאָך נישט די האָזע אַן אױג צו װאַרפֿן אױפֿן „בעזדן שעל מײַלע“...

ער הערט זיך װײַטער אײַן צום מאַלעך־מײלעץ:

– ער האָט געשװיגן אַפֿילע װען זײַן באַלטױװע האָט אין קורצן באַנקראָטירט און אים זײַן לױן נישט באַצאָלט...

ער האָט געשװיגן אַפֿילע װען דאָס װײַב איז פֿון אים אַנטלאָפֿן און איבערגעלאָזט אים אַ קינד פֿון דער ברוסט...

ער האָט געשװיגן אַפֿילע מיט פֿופֿצן יאָר שפּעטער, װען דאָס קינד איז אױסגעװאַקסן און גענוג שטאַרק געװען – באָנטשען אַרױסצוּװאַרפֿן פֿון שטוב...

– מיך מײנט מען, מיך! פֿרײט זיך באָנטשע. 

– ער האָט אַפֿילע געשװיגן – הײבט אָן װײכער און טרױעריקער דער מאַלעך־מײלעץ – װען דער אײגענער באַלטױװע האָט זיך מיט אַלע אױסגעגלײַכט, נאָר אים קײן גראָשן סחירות נישט צוריקגעגעבן – און אַפֿילע דעמאָלט, װען ער איז באָנטשען (װײַטער פֿאָרנדיק אױף אַ קאָטש מיט גומענע רעדער און פֿערד װי לײבן) איבערגעפֿאָרן....

ער האָט אַלץ געשװיגן! ער האָט אַפֿילע דער פּאָליצײ נישט געזאָגט, װער עס האָט אים צו רעכט געמאַכט...

ער האָט געשװיגן אַפֿילע אין שפּיטאָל, װוּ מען מעג שױן שרײַען!

ער האָט געשװיגן אַפֿילע װען דער דאָקטאָר האָט אָן פֿופֿצן קאָפּעקעס נישט געװאָלט צוגײן צו זײַן בעט, און דער װעכטער, אָן פֿינף קאָפּעקעס – טױשן אים די װעש!

ער האָט געשװיגן בײַם גױסעסן – ער האָט געשװיגן בײַם שטאַרבן!.... קײן װאָרט קעגן גאָט, קײן װאָרט קעגן לײַט!

– דיקסי!

באָנטשע הײבט אָן װײַטער צו ציטערן אױפֿן גאַנצן לײַב. ער װײסט אַז נאָכן מײלעץ־יױשער גײט דער קאַטײגער! װער װײסט װאָס דער װעט זאָגן! באָנטשע אַלײן האָט זײַן לעבן נישט געדענקט. נאָך אױף יענער װעלט האָט ער יעדע מינוט די פֿריִערדיקע פֿאַרגעסן... דער מאַלעך־מײלעץ האָט אים אַלץ דערמאָנט.... װער װײסט װאָס דער קאַטײגער װעט אים דערמאָנען!

– ראַבױסײַ! הײבט אָן אַ שאַרף שטעכנדיק בריִענדיק קאָל – נאָר ער האַקט אָפּ.

– ראַבױסײַ, הײבט ער נאָך אַ מאָל אָן, נאָר װײכער און האַקט װײַטער אָפּ.

ענדלעך הערט זיך, פֿון דעם אײגענעם האַלדז אַרױס, קימאַט אַ װײך קאָל:

– ראַבױסײַ! ער האָט געשװיגן! װעל איך אױך שװײַגן!

עס װערט שטיל – און פֿון פֿאָרנט הערט זיך אַ נײַע װײכע ציטערדיקע שטימע:

– באָנטשע, מײַן קינד באָנטשע! רופֿט אים װי אַ האַרפּע... מײַן האַרציק קינד באָנטשע!

אין באָנטשען צעװײנט זיך דאָס האַרץ... ער װאָלט שױן אַצינד די אױגן געעפֿנט, נאָר זײ זײַנען פֿאַרפֿינצטערט פֿון טרערן... עס איז אים אַזױ זיס װײנענדיק קײן מאָל נישט געװען... „מײַן קינד,“ „מײַן באָנטשע“ – זײַט די מוטער איז געשטאָרבן, האָט ער אַזאַ קאָל און אַזױנע װערטער נישט געהערט.

– מײַן קינד! פֿירט װײַטער דער אַװ־בעזדן – דו האָסט אַלץ געליטן און געשװיגן! עס איז נישטאָ קײן גאַנץ גליד, קײן גאַנץ בײנדל אין דײַן לײַב אָן אַ װוּנד, אָן אַ בלוטיק אָרט, עס איז נישטאָ קײן אײן באַהאַלטן אָרט אין דײַן נעשאָמע, װוּ עס זאָל נישט בלוטן... און דו האָסט אַלץ געשװיגן...

דאָרט האָט מען זיך נישט פֿאַרשטאַנען דערױף! דו אַלײן האָסט גאָר עפֿשער נישט געװוּסט, אַז דו קענסט שרײַען, אַז פֿון דײַן געשרײ קען יריחוס מױערן ציטערן און אײַנפֿאַלן? דו אַלײן
האָסט פֿון דײַן פֿאַרשלאָפֿענעם קױעך נישט געװוּסט...

אױף יענער װעלט האָט מען דײַן שװײַגן נישט באַלױנט, נאָר דאָרט איז דער אױלעם־האַשעקער, דאָ, אױפֿן אױלעם־האָעמעס װעסטו דײַן לױן באַקומען!

דיר װעט דאָס בעזדן שעל מײַלע נישט מישפּעטן, דיר װעט עס נישט פּאַסקענען.

דיר װעט עס קײן כײלעק נישט אױס און נישט אָפּטײלן: נעם דיר, װאָס דו װילסט! אַלעס איז דײַן!

באָנטשע הײבט דאָס ערשטע מאָל די אױגן אױף! ער װערט װי פֿאַרבלענדט פֿון דער ליכט פֿון אַלע זײַטן. אַלעס בלאַנקט, אַלעס בלישטשעט, פֿון אַלעס יאָגן שטראַלן: פֿון די װענט, פֿון די קײלים, פֿון די מלאָכים, פֿון די דאַיאָנים! סאַמע ענגלען! ער לאָזט די מידע אױגן אַראָפּ! טאַקע! – פֿרעגט ער מעסופּעק און פֿאַרשעמט.

– זיכער! – ענטפֿערט פֿעסט דער אַװ־בעזדן! זיכער, זאָג איך דיר, אַז אַלעס איז דײַן. אַלעס אין הימל געהער צו דיר! קלײַב און נעם, װאָס דו װילסט, דו נעמסט נאָר בײַ דיר אַלײן!

– טאַקע? פֿרעגט באָנטשע נאָך אַ מאָל, נאָר שױן מיט אַ זיכערן קאָל.

טאַקע! טאַקע! טאַקע! – ענטפֿערט מען אים אױף זיכער פֿון אַלע זײַטן.

– נו, אױב אַזױ – שמײכלט באָנטשע – װיל איך טאַקע אַלע טאָג, אין דער פֿרי, אַ הײסע בולקע מיט פֿרישער פּוטער!

דאַיאָנים און מלאָכים האָבן אַראָפּגעלאָזט די קעפּ פֿאַרשעמט; דער קאַטײגער האָט זיך צעלאַכט.