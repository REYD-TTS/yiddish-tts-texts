„בײַם דאָקטער“‪.‬

― איך װיל אײַך בעטן, הער דאָקטער, אײן זאַך: איר זאָלט מיר אױסהערן. דאָס הײסט, נישט דאָס שלאַפֿקײט מײַנס זאָלט איר אױסהערן. ― פֿונעם שלאַפֿקײט װעלן מיר שמועסן שפּעטער. איך װעל אײַך שױן אַלײן אױפֿקלערן, אין װאָס עס באַשטײט מײַן שלאַפֿקײט. װילן װיל איך, איר זאָלט אױסהערן מיך אַלײן, װאָרעם ניט אַיעדער דאָקטער האָט ליב אױסהערן דעם כױלע. ניט אַ יעדער דאָקטער לאָזט זיך רײדן. דאָקטױרים האָבן אַ טעװע: זײ לאָזן זיך נישט רײדן. זײ װײסן נאָר טאַפּן דעם דױפֿעק, קוקן אױפֿן זײגער, פֿאַרשרײַבן אַ רעצעפּט און נעמען פֿאַרן װיזיט. אױף אײַך האָב איך געהערט זאָגן, אַז איר זײַט ניט פֿון די דאָקטױרים. איר זײַט נאָך, זאָגט מען, אַ יונגער דאָקטער, און זײַט נאָך ניט אַזױ לאָעט, פֿאַרברענט נאָכן קערבל, װי אַנדערע דאָקטױרים. בין איך דערפֿאַר, הײסט דאָס, טאַקע געקומען צו אײַך, זיך מיט אײַך אַן אײצע האַלטן מיקױעך מײַן מאָגן. איך בין, װי איר זעט מיך, אַ מענטש מיט אַ מאָגן. אַלפּי כאַכײמעס־הדאָקטאָריע קומט אַפֿילע אױס, אַז יעדער מענטש מוז האָבן אַ מאָגן. נאָר װען איז דאָס גערעדט געװאָרן? אַז דער מאָגן איז אַ מאָגן; אָבער אַז דער מאָגן איז קײן מאָגן ניט, הײַנט צו װאָס טױג דאָס לעבן? װעט איר דאָך מיר ענטפֿערן מיסטאַמע מיטן פּאָסעק: באַלקאָרכעכאָ אַטאָ כײַ? װײס איך עס אָן אײַך. פֿאַר דעם „באַלקאָרכאָך“ האָב איך נאָך אין כײדער געכאַפּט שמיץ. איך שמועס פֿון דעם, װאָס אַ מענטש קאָלזמאַן ער לעבט, װילט זיך אים ניט שטאַרבן. כאָטש דעם עמעס דאַרף איך אײַך זאָגן, אַז איך אַלײן האָב פֿאַרן טױט קלאַל קײן מױרע נישט. װאָרעם, ערשטנס, האָב איך שױן אַריבערגעשפּאַנט שישים, װעהאַשײנעס, בין איך אַזאַ מענטש, װאָס קאַטאָרי לעבן און שטאַרבן איז בײַ מיר גלאַט אַלץ אײן יאָנטעװ. דאָס הײסט, לעבן איז אַװאַדע גלײַכער װי שטאַרבן, װאָרעם װער װיל דאָס שטאַרבן? אוביפֿראַט אַ ייִד? אוביפֿראַט אַ טאַטע פֿון עלף קינדער, זאָלן געזונט זײַן, מיט אַ װײַב, כאָטש דאָס דריטע װײַב, נאָר דאָך אַ װײַב. בעקיצער, אַלײן בין איך אַ קאַמעניצער, דאָס הײסט, ניט פֿון קאַמעניץ גופֿע, נאָר פֿון אַ שטעטל ניט װײַט פֿון קאַמעניץ. און בין, אַז אָך און װײ איז מיר, אַ ייִד אַ מילנער, איך האַלט אַ מיל האַלט איך, דאָס הײסט, די מיל האַלט מיך, װאָרעם, װי זאָגט איר, אַז מע קריכט אַרײַן, ליגט מען. אַ ברײרע האָט מען? ס'איז אַ ראָד, פֿאַרשטײט איר מיך, און סע דרײט זיך! באַרעכנט זיך אַלײן, אַז פֿאַר װײץ באַדאַרף מען צאָלן מיט מעזומאָנים, און מעל מוז מען צעטײלן אױף קרעדיט, אַ װעקסל אַהין, אַ װעקסל אַהער, און צו טאָן האָט מען מיט גראָבע נעפֿאַשעס, און מיט װײַבער. איר האָט עפּעס ליב װײַבער? גײ גיב זײ אָפּ דין־װעכעזשבם. לעמײַ דאָס, לעמײַ יענץ? לעמײַ עס איז ניט געראָטן בײַ זײ די כאַלע? װאָס בין איך שולדיק? עפֿשער, זאָג איך, איז בײַ אײַך װײניק היץ? אָדער עפֿשער איז בײַ אײַך געװען שלעכטע הײװן? עפֿשער איז בײַ אײַך געװען, זאָג איך, נאַס האָלץ? פֿאַלט מען נאָך אָן אױף אײַך און מע מאַכט אײַך מיט דער בלאָטע און מען איז אײַך מאַפֿטיִעך, אַז דאָס אַנדערע מאָל װעט אײַך פֿליִען די כאַלע אין קאָפּ אַרײַן... איר האָט עפּעס ליב, אַז עס פֿליט אײַך אַ כאַלע אין קאָפּ אַרײַן? דאָס זײַנען די קױנעטעס די לאַכאָדימניצעס. נאָר איר מײנט אַװאַדע, די קױנים די הורטאָװניקעס זײַנען בעסער? אױך ניט בעסער! לעכאַטכילע, אַז דער קױנע קומט אין מיל אַרײַן און װיל זיך מאַכן אַ קרעדיט, איז ער װײך װי פּוטער, מיט טױזנט כניפֿעלעך און קאָמפּלימענטן, כאָטש נעם לײג אים צו צו אַ מאַקע; און נאָך דעם, אַז סע קומט צו צאָלן, הױבט זיך אָן אַ צעטל פֿון טײַנעס: דער טראַנספּאָרט איז אים שפּעט אָנגעקומען, די זעק האָבן זיך צעריסן, די מעל איז געװען ביטער, טוכלע, צוגעלעגערט הײסט עס. צאָרעס מיט שלעק ― אַכצן כעסרױנעס מיט זיבן און צװאַנציק טערוצים! „און געלט?“ „געלט, זאָגט ער, שיקט אַרײַן אַ כעזשבם!“ אַ האַלבער סילעק, הײסט דאָס. שיקט מען אים מאָנען, זאָגט ער: „מאָרגן“. מאָרגן ― „איבערמאָרגן“. אַ נעכטיקער טאָג! הױבט מען אים אָן סטראַשען מיט אַ פּראָטעסט און מע גיט אױף אים אײַן. נו, און אַז מע גיט שױן אײַן, מײנט איר, איז װאָס? האָט מען אַ „ליסט“, און אַז מע קומט מיטן „ליסט“ איבערשרײַבן, איז בעמײלע אַלצדינג אױף דעם װײַבס נאָמען, און גײ רוף אים קנאַקניסל! נו, פֿרעג איך בײַ אײַך: בײַ אַזעלכע געשעפֿטן, װי זאָל מען ניט האָבן קײן מאָגן? ניט אומזיסט זאָגט צו מיר מײַנע, כאָטש זי איז בײַ מיר ניט דאָס ערשטע, זי איז דאָס דריטע, און דאָס דריטע װײַב איז דאָך, װי זאָגט איר, די זון אין שװאַט, נאָר דאָך אַװעקמאַכן קאָן מען זי ניט, פֿאָרט אַ װײַב: „װאַרף אַװעק, זאָגט זי צו מיר, נױעך, װאַרף אַװעק דאָס מעלגעשעפֿט. לאָז זיך עס אָנצינדן מיט דער מיל אין אײנעם, װעל איך װיסן, אַז דו לעבסט אױף דער װעלט!“ „אײַען־הע־הע, זאָג איך, די מיל זאָל װעלן ברענען! זי איז גוט געסטרעכירט“... „ניט דאָס, זאָגט זי, מײן איך, נױעך. איך מײן, זאָגט זי, װאָס דו לױפֿסט אַרום, ניט קײן שאַבעס, ניט קײן יאָנטעװ, ניט קײן װײַב, ניט קײן קינד. װאָס? װאָס פֿליסטו?“... פֿרעגט מיר בעכײרעם, איך װײס אַלײן ניט, װאָס איך פֿלי. װאָס זאָל איך טאָן, אַז ס'איז בײַ מיר אַזאַ טעװע, צו אַל די רוכעס?... איך האָב ליב דרײען!... טאָמער מײנט איר, מע האָט עפּעס פֿונעם דרײען? צאָרעס האָט מען! װאָס פֿאַר אַ געשעפֿט איר זאָלט מיר ניט געבן, נעם איך דאָס אָן; ניטאָ פֿאַר מיר קײן שלעכטער בראָנפֿן: זעק ― איז זעק, האָלץ ― איז האָלץ, „טאָרגעס“ ― איז „טאָרגעס“. איז קערט אַװאַדע מײנען, אַז אַכוץ דער מיל האָב איך שױן מער קײן געשעפֿטן ניט? האָט איר מעכילע אַ גרױסן טאָעס. װי איר קוקט מיר אָן, האַנדל איך מיט װאַלד, מיט אײנעם אַ שוטעף, װאָס מיר האַקן אים, און שטעל צו פּראָװיאַנט אין דער טורמע, און האָב אַ כײלעק אין דער טאַקסע, און דערלײג דאַװקע אַלע יאָר צו איר געלט, איר װאָלט זיך עס װינטשן פֿאַרדינען אַלע כױדעש, איך בין אײַך קײן סױנע ניט. אײַ, צו װאָס דאַרף איך זי? קאָאָל אױף צעלאָכעס! איך בין, װי איר זעט מיך, אַ גרױסער באַלניצאָכן: בײַ מיר, צוליב ניצאָכן, איז קעדײַ די גאַנצע שטאָט זאָל גײן צו גרונט און אַלײן באַגראָבן װערן ― אַבי אױספֿירן מײַנס! איך בין, װי איר זעט מיר, אַ מענטש דאַװקע אַזױ זיך ניט קײן שלעכטער בעטעװע, נאָר אַ גרױסער „קאַפּריז“, אַ שפּילשליװער, הײסט עס. מיך, אַז מע רירט מיך אָן אין קאָװעד, איז כײַעס ניט זיכער! און דערצו בין איך נאָך אַ שטיקל אַקשן אױך. איך בין אַ באַלן געװען אַ מאָל, אין די גוטע יאָרן, פֿאַר אײן „אַטאָ־האָרײסאָלע“ בײַ אונדז אין בײס־האַמעדרעש גײן ביזן בלוט אַרײַן; דאָס בײס־האַמעדרעש האָט מען פֿאַרמישפּעט ― און איך האָב טאַקע אױסגעפֿירט מײַנס. װאָס זאָל איך טאָן? ס'איז בײַ מיר אַזאַ בלוט! ס'איז בײַ מיר נערװן, זאָגן זײ, די דאָקטױרים, און ס'האָט, זאָגן זײ, אַ שײַכעס צום מאָגן. כאָטש אַפֿילע אַלפּי סײכל קומט דאָס אױס װילד. װאָרעם װאָס געהער זיך אָן נערװן מיט אַ מאָגן? אַביסל אַ סמיכעס־האַפּאַרשע! װוּ זײַנען די נערװן און װוּ איז דער מאָגן? נערװן זײַנען דאָך, צום מײנסטן, אַלפּי כאַכײמעס־הדאָקטאָריע, דאַכט זיך, דאָרט, װוּ די געהירן? און דער מאָגן איז דאָך גאָר װײס איך װוּ ― פֿאָלג מיר אַ גאַנג!.. שאַט, אָט באַלד ענדיק איך, װאָס כאַפּט איר זיך אַזױ? זיצט נאָך אַ מינוט. איך װיל דאָך אײַך אױסדערצײלן אַקוראַט, איר זאָלט מיך אױסהערן און זאָגן מיר, פֿון װאַנעט האָט זיך גענומען צו מיר אָט דער דאָזיקער אומגליק, איך מײן דעם מאָגן מײן איך. עפֿשער איז דאָס פֿון דעם, װאָס איך בין נאַװענאַד, בין קײן מאָל נישטאָ אין דער הײם, און אַפֿילע דעמאָלט, װען איך בין אין דער הײם, בין איך אױך ניט אין דער הײם. איך שװער אײַך בעהען־שעלי ― ס'איז אַ געלעכטער צו הערן און אַ כאַרפּע צו זאָגן ― איך װײס נישט, װיפֿל קינדער איך האָב און װי אַזױ מע רופֿט זײ. ס'איז ניט גוט, הערט איר, אָן אַ באַלעבאָס און אָן אַ טאַטן! איר זאָלט אָנקוקן בײַ מיר אַ שטוב, קײן אײנהאָרע, מיט אַ פּעראָדעק! אַ שיף אָן אַ רודער! טאָג װי נאַכט אַ טאַרעראַם, אַ האַרמידער, זאָל גאָט שױמער־אומאַצל זײַן! אַ װערטעלע אױסצורײדן, קײן אײנהאָרע, עלף קינדער פֿון דרײַ װײַבער! בעשאַס דער טרינקט טײ, עסט יענער אָנבײַסן, און בעשאַס איך דאַװן, גלוסט זיך יענעם שלאָפֿן. דער קנײַפּט אַ בולקע, און דער װיל הערינג, דעם גלוסט זיך מילכיקס, און דער שרײַט אין אײן קאָל: פֿלײש! און אַז מע װאַשט זיך עסן, איז ערשט דעמאָלט ניטאָ קײן מעסער, מיט װאָס אַ שטיקל ברױט אָפּצושנײַדן, און צװישן קלײנװאַרג איז אַ טומל, אַ געהענעם, מיט האַריגעס, כאָטש נעם לױף אין דער װעלט אַרײַן! און איבער װאָס? אַלץ איבער דעם, הערט איר, װאָס איך האָב קײן מאָל קײן צײַט ניט, און זי, מײַנע הײסט דאָס, איז, קײן אײנהאָרע, זײער אַ גוטע, דאָס הײסט, ניט אַזאַ גוטע, װי אַ װײכע, קאָן זיך ניט באַגײן מיט קײן קינדער. מיט קינדער דאַרף מען קאָנען זיך באַגײן. קריכן זײ איר אױפֿן קאָפּ, דאָס הײסט, זי שעלט זײ אַפֿילע, קנײַפּט זײ, רײַסט זײ אױס שטיקער פֿלײש, נאָר װאָס קומט אַרױס? פֿאָרט אַ מאַמע. אַ מאַמע איז ניט קײן טאַטע. אַ טאַטע לײגט אַנידער און שמײַסט אָפּ אַ קינד. איך װײס, אַז מײַן טאַטע האָט מיר געשמיסן. און עפֿשער האָט אײַך אײַער טאַטע אױך געשמיסן? װאָס זשע מײנט איר? איז אַז װױל צו אײַך! איך װײס ניט, צי ס'װאָלט פֿאַר אײַך געװען בעסער, מע זאָל אײַך ניט געװען שמײַסן... װאָס כאַפּט איך זיך? איך ענדיק באַלד. איך דערצײל עס אײַך ניט אומזיסט; דאָס איז צוליב דעם, איר זאָלט פֿאַרשטײן מײַן אַרט לעבן, װאָס איך לעב. עפֿשער מײנט איר, אַז איך װײס, װיפֿל איך פֿאַרמאָג? מעגלעך, אַז איך בין אַ ייִד אַ נאָגעד, און אַ גרױסער נאָגעד, און מעגלעך אַז ― צװישן אונדז װעט עס דאָך מיסטאַמע בלײַבן? ― אַז איך בין עפֿשער דערונטער... איך װײס? אַז טאָג װי נאַכט איז נאָר געלאַטעט; װי זאָגט איר, די טאַפֿלע אַרױסגענומען, יענע טאַפֿלע אַרײַנגעשטעלט ― ס'איז עפּעס אַ טערעץ? צי מע קאָן, צי מע קאָן ניט ― נאַדן אַ קינד דאַרף מען געבן? אוביפֿראַט נאָך, אַז גאָט העלפֿט טעכטער, און דערװאַקסענע דערצו! אַנו, פּרוּװט האָבן דרײַ טעכטער דערװאַקסענע, קײן אײנהאָרע, אַלע אין אײן טאָג צו דער כופּע פֿירן, װעלן מיר זען, צי װעט איר קאָנען אײַנזיצן אין דער הײם אַפֿילע אַ טאָג! הײַנט פֿאַרשטײט איר שױן, װאָס איז דאָס דרײען, װאָס מע דרײט, מיטן פֿליִען, װאָס מען פֿליט, און אַז מע פֿליט כאַפּט מען אַ פֿאַרקילונג אין װאַגאָן, אַ בײזע װעטשערע אױף דער אַכסאַניע, װאָס מע קרענקט זי נאָך דעם אױס. הײַנט די רײכעס, װאָס מע שמעקט זיך אָן, מיט דער שײנער לופֿט ― מעג מען שױן האָבן אַ מאָגן? אַ שטיקל גליק איז נאָר, װאָס איך בין בעטעװע נישט קײן קראַנקער מענטש, גוט פֿאַרפֿונדעװעט פֿון דער יוגנט. קוקט נישט אױף מײַן סנאַסט, װאָס איך בין אַזױ דאַר און טרוקן. דאָס האָבן מיר די געשעפֿטן אַזױ אױסגעטריקנט. און אַגעװ איז בײַ אונדז טאַקע אַזאַ גאָדלע, אַזאַ װוּקס; מיר האַלטן זיך אַלע הױך און דין. איך האָב געהאַט עטלעכע ברידער, זײַנען זײ אַלע געװען אַזױ װי איך, מיר צו לענגערע יאָר. פֿון דעסט װעגן בין איך, הערט איר, טאָמעד געװען אַ געזונטער מענטש, ניט געװוּסט פֿון קײן מאָגן און פֿון קײן דאָקטער און פֿון קײן שװאַרץ יאָר, אַלעװײַ װײַטער. נאָר פֿון אַ צײַט, אַז מע האָט מיך אָנגעהױבן שטאָפּן מיט רעפֿועס, פּילן, פּראָשקעס און קרײַטער, און איטלעכער באַזונדער קומט מיט זײַן האַמצאָע: דער הײסט, איך זאָל האַלטן דײַעט, דאָס הײסט, „נעדאָיעד“, איך זאָל עסן װאָס װינציקער; און דער הײסט, איך זאָל גאָר ניט עסן, איך זאָל פֿאַסטן הײסט דאָס. זײַט איר שױן פֿאַרטיק? קומט צו גײן אַ נײַער כאָכעם אַ דאָקטער און זאָגט מיר אָן, איך זאָל דאַװקע עסן, און אַ סאַך! אַ פּאָנעם, ער אַלײן האַלט פֿון דער אַכילע. אַלע דאָקטױרים האָבן אַזאַ טעװע, אַז דאָס, װאָס זײ האָבן ניט פֿײַנט, דאָס הײסן זײ אױך דעם כױלע. אַ כידעש איז מיר נאָר, װאָס זײ הײסן ניט שלינגען קײן קערבלעך... מעשוגע צו װערן פֿון זײ! אײנער אַ דאָקטער האָט מיר געהײסן גײן אַ סאַך, גלאַט גײן אין דער װעלט אַרײַן, שפּאַנען הײסט דאָס; איז געקומען דער אַנדערער דאָקטער און הײסט מיר ליגן ― און גײ טרעף, װער פֿון זײ איז מער בעהײמע... װאָס דאַרפֿט איר אַ סאַך? אײנער האָט מיר געהאָדעװעט מיט ליאַפּעס, קימאַט אַ יאָר קעסײדער מיט גאָלע ליאַפּעס! איך קום צום אַנדערן, זאָגט ער: „ליאַפּעס? כאַס־װעשאָלעם! ליאַפּעס איז פֿאַר אײַך אַ סאַם־אַמאָװעס!“ און ער גײט און פֿאַרשרײַבט מיר אַ פּראָשעק, אַ געלן פּראָשעק. מיסטאַמע װײסט איר, װאָס דאָס איז פֿאַר אַ פּראָשעק? איך קום צו גײן מיטן געלן פּראָשעק צו אַ דריטן דאָקטער, כאַפּט ער ניט דעם געלן פּראָשעק און צערײַסט ניט דעם רעצעפּט און פֿאַרשרײַבט מיר ניט קײן קרײַטער? אָבער װאָס פֿאַר אַ קרײַטער, מײנט איר, אײדער איך האָב מיך אײַנגעװױנט, הערט איר, צו די דאָזיקע קרײַטער, מעגט איר מיר גלױבן, אַז די גרינע גאַל האָט זיך מיר איבערגעקערט! ס'זאָל אים אָנגײן, דעם דאָקטער, כאָטש האַלב, װאָס איך פֿלעג אים אָנװינטשעװען, בעשאַס איך פֿלעג זײ דאַרפֿן אײַננעמען אַלע פֿאַרן עסן. איך פֿלעג מיר זען בעשאַס־מײַסע מיטן מאַלכאַמאָװעס! נאָר װאָס טרינקט נישט אַ מענטש צוליב געזונט?... צום סאָף לאָזט זיך אױס, איך קום צו יענעם דאָקטער, צום ערשטן הײסט דאָס, װאָס האָט מיר געהאָדעװעט מיט ליאַפּעס, און דערצײל אים די געשיכטע מיט די ביטערע קרײַטער, װאָס פֿאַראומערן מיר דאָס לעבן, ― װערט ער מאָלע־רעציכע און רופֿט זיך אָן צו מיר מיט אַ מין קאַאַס, גלײַך װי איך האָב אים דאָ געקױלעט די קאַפּאָטע: „איך האָב דאָך אײַך פֿאַרשריבן, זאָגט ער, ליאַפּעס, הײַנט װאָס לױפֿט איר אַרום, װי אַ דולער, פֿון אײן דאָקטער צום אַנדערן?“ זאָג איך: „שאַט, שאַט! איר זײַט דאָך ניט אײנער אױפֿן יאַריד! קײן קאָנטראַקט האָט מען בײַ אײַך ניט אונטערגעשריבן, און לעבן דאַרף יענער אױך, יענער האָט אױך אַ װײַב און קינדער!“... האָט זיך אין אים אָנגעצונדן אַ פֿײַער, זאָלט איר זען, גלײַך װי איך האָב אים דאָ געזאָגט מידײע װאָס! בעקיצער, ער האָט מיר געבעטן, איך זאָל גײן צו יענעם דאָקטער. זאָג איך: „קײן אײצעס באַדאַרף איך ניט; אַז איך װעל װעלן, קען איך אַלײן גײן“. און נעם און לײג אים אַװעק אַ קאַרב. מײנט איר עפֿשער, אַז ער האָט דאָס מיר אַ שמיץ געטאָן אין פּאָנעם? אָבער גאָר לױ! קערבלעך האָבן זײ ליב. אײַ, האָבן זײ ליב קערבלעך, הערט איר! אַ סאַך מער װי מיר, פּראָסטע מענטשלעך. זײ זאָלן זיך אַװעקזעצן, אַ שטײגער, אױסהערן דעם כױלע, װי סע געהער צו זײַן ― דאָס איז בײַ זײ נישטאָ. זײ לאָזן זיך ניט רײדן אַ װאָרט אַן איבעריקס. אָט בין איך אַנומלט געװען בײַ אײנעם אַ דאָקטער, טאַקע אײַערער אַ באַקאַנטער, איך װיל אים ניט אָנרופֿן בײַם נאָמען. איך בין נאָר אַרײַנגעקומען, נישט אױסגערעדט נאָך קײן צװײ װערטער ― אַהאַ, ער הײסט מיר שױן אױסטאָן זיך, איך בעט איבער אײַער קאָװעד, און איך זאָל מיך אַנידערלײגן אױף דער קושעטקע. װאָס איז? באַנשער ער װיל מיך אױסהערן. װילסט מיר אױסהערן? זײער גוט! הער מיר אױס! װאָס זשע לאָזסטו מיר נישט רײדן? װאָס טױג מיר דאָס טאַפּן, װאָס דו טאַפּסט מיך, מיטן קלאַפּן, װאָס דו קלאַפּסט מיך? נײן, האָט ער אָבער קײן צײַט ניט! עס װאַרטן, זאָגט ער, דאָרט הינטער דער טיר נאָך מענטשן, איטלעכער מיט זײַן „אָטשערעד“. ס'איז הײַנט געװאָרן בײַ אײַך אַ מאָדע ― „אָטשערעד“, װי, לעהאַװדל, אױפֿן באַן, אָדער אױף דער פּאָטשט בײַ די מאַרקעס... װאָס? איר האָט אױך קײן צײַט ניט? בײַ אײַך איז שױן עפֿשער אױך אַן „אָטשערעד“? איר זײַט דאָך נאָך אַ יונגער דאָקטער! װי קומט איר צו „אָטשערעדן“? אַז איר װעט זיך אָט אַזױ פֿירן, הערט איר, װעט איר האָבן אַגמעס־נעפֿעש, ניט קײן פּראַקטיקע!... און אין קאַאַס באַדאַרפֿט איר אױך נישט זײַן. איך האָב נישט געמײנט, כאָלילע, אומזיסט. איך בין נישט אַזאַ ייִד, װאָס איך זאָל, כאַס־װעשאָלעם, פֿאַרלאַנגען אומזיסט. און כאָטש איר האָט מיר נישט געװאָלט אױסהערן ביזן סאָף, פֿון דעסט װעגן, אײנס צום אַנדערן געהער זיך ניט אָן, פֿאַרן װיזיט באַדאַרף מען אײַך באַצאָלן... װאָס? איר װילט ניט נעמען?... װיל איך אײַך מיט גװאַלד ניט נױטן... געװיס האָט איר פֿון װאַנען צו לעבן... מיסטאַמע לעבט איר פֿון קופּאָנעס... עס װאַקסט בײַ אײַך... נו, מײכע־טײסע, לאָז אײַך גאָט העלפֿן, ס'זאָל בײַ אײַך װאַקסן און װאַקסן... אַדיע! האָט קײן פֿאַראיבל ניט, טאָמער האָב איך בײַ אײַך צוגענומען צײַט.... דערױף זײַט איר דאָך אַ דאָקטער...