בײַם דאָקטער.

― איך װיל אײַך בעטן, הער דאָקטער, אײן זאַך: איר זאָלט מיר אױסהערן. דאָס הײסט, נישט דאָס שלאַפֿקײט מײַנס זאָלט איר אױסהערן. ― פֿונעם שלאַפֿקײט װעלן מיר שמועסן שפּעטער. איך װעל אײַך שױן אַלײן אױפֿקלערן, אין װאָס עס באַשטײט מײַן שלאַפֿקײט. װילן װיל איך, איר זאָלט אױסהערן מיך אַלײן, װאָרעם ניט אַיעדער דאָקטער האָט ליב אױסהערן דעם חולה. ניט אַיעדער דאָקטער לאָזט זיך רײדן. דאָקטױרים האָבן אַ טבֿע: זײ לאָזן זיך נישט רײדן. זײ װײסן נאָר טאַפּן דעם דופֿק, קוקן אױפֿן זײגער, פֿאַרשרײַבן אַ רעצעפּט און נעמען פֿאַרן װיזיט. אױף אײַך האָב איך געהערט זאָגן, אַז איר זײַט ניט פֿון די דאָקטױרים. איר זײַט נאָך, זאָגט מען, אַ יונגער דאָקטער, און זײַט נאָך ניט אַזױ להוט, פֿאַרברענט נאָכן קערבל, װי אַנדערע דאָקטױרים. בין איך דערפֿאַר, הײסט דאָס, טאַקע געקומען צו אײַך, זיך מיט אײַך אַן עצה האַלטן מכּוח מײַן מאָגן. איך בין, װי איר זעט מיך, אַ מענטש מיט אַ מאָגן. על־פּי חכמת־הדאָקטאָריע קומט אַפֿילו אױס, אַז יעדער מענטש מוז האָבן אַ מאָגן. נאָר װען איז דאָס גערעדט געװאָרן? אַז דער מאָגן איז אַ מאָגן; אָבער אַז דער מאָגן איז קײן מאָגן ניט, הײַנט צו װאָס טױג דאָס לעבן? װעט איר דאָך מיר ענטפֿערן מסתּמא מיטן פּסוק: בעל־כּרחך אַתּה חי? װײס איך עס אָן אײַך. פֿאַר דעם „בעל־כּרחך“ האָב איך נאָך אין חדר געכאַפּט שמיץ. איך שמועס פֿון דעם, װאָס אַ מענטש כּל־זמן ער לעבט, װילט זיך אים ניט שטאַרבן. כאָטש דעם אמת דאַרף איך אײַך זאָגן, אַז איך אַלײן האָב פֿאַרן טױט כּלל קײן מורא נישט. װאָרעם, ערשטנס, האָב איך שױן אַריבערגעשפּאַנט שישים, והשנית, בין איך אַזאַ מענטש, װאָס קאַטאָרי לעבן און שטאַרבן איז בײַ מיר גלאַט אַלץ אײן יום־טובֿ. דאָס הײסט, לעבן איז אַװדאי גלײַכער װי שטאַרבן, װאָרעם װער װיל דאָס שטאַרבן? ובפֿרט אַ ייִד? ובפֿרט אַ טאַטע פֿון עלף קינדער, זאָלן געזונט זײַן, מיט אַ װײַב, כאָטש דאָס דריטע װײַב, נאָר דאָך אַ װײַב. בקיצור, אַלײן בין איך אַ קאַמעניצער, דאָס הײסט, ניט פֿון קאַמעניץ גופֿא, נאָר פֿון אַ שטעטל ניט װײַט פֿון קאַמעניץ. און בין, אַז אָך און װײ איז מיר, אַ ייִד אַ מילנער, איך האַלט אַ מיל האַלט איך, דאָס הײסט, די מיל האַלט מיך, װאָרעם, װי זאָגט איר, אַז מע קריכט אַרײַן, ליגט מען. אַ ברירה האָט מען? ס'איז אַ ראָד, פֿאַרשטײט איר מיך, און סע דרײט זיך! באַרעכנט זיך אַלײן, אַז פֿאַר װײץ באַדאַרף מען צאָלן מיט מזומנים, און מעל מוז מען צעטײלן אױף קרעדיט, אַ װעקסל אַהין, אַ װעקסל אַהער, און צו טאָן האָט מען מיט גראָבע נפֿשות, און מיט װײַבער. איר האָט עפּעס ליב װײַבער? גײ גיב זײ אָפּ דין־וחשבון. למאַי דאָס, למאַי יענץ? למאַי עס איז ניט געראָטן בײַ זײ די חלה? װאָס בין איך שולדיק? אפֿשר, זאָג איך, איז בײַ אײַך װײניק היץ? אָדער אפֿשר איז בײַ אײַך געװען שלעכטע הײװן? אפֿשר איז בײַ אײַך געװען, זאָג איך, נאַס האָלץ? פֿאַלט מען נאָך אָן אױף אײַך און מע מאַכט אײַך מיט דער בלאָטע און מען איז אײַך מבֿטיח, אַז דאָס אַנדערע מאָל װעט אײַך פֿליִען די חלה אין קאָפּ אַרײַן... איר האָט עפּעס ליב, אַז עס פֿליט אײַך אַ חלה אין קאָפּ אַרײַן? דאָס זײַנען די קונהטעס די לאַחדימניצעס. נאָר איר מײנט אַװדאי, די קונים די הורטאָװניקעס זײַנען בעסער? אױך ניט בעסער! לכתּחילה, אַז דער קונה קומט אין מיל אַרײַן און װיל זיך מאַכן אַ קרעדיט, איז ער װײך װי פּוטער, מיט טױזנט חניפֿהלעך און קאָמפּלימענטן, כאָטש נעם לײג אים צו צו אַ מכּה; און נאָך דעם, אַז סע קומט צו צאָלן, הױבט זיך אָן אַ צעטל פֿון טענות: דער טראַנספּאָרט איז אים שפּעט אָנגעקומען, די זעק האָבן זיך צעריסן, די מעל איז געװען ביטער, טוכלע, צוגעלעגערט הײסט עס. צרות מיט שלעק ― אַכצן חסרונות מיט זיבן און צװאַנציק תּירוצים! „און געלט?“ „געלט, זאָגט ער, שיקט אַרײַן אַ חשבון!“ אַ האַלבער סילוק, הײסט דאָס. שיקט מען אים מאָנען, זאָגט ער: „מאָרגן“. מאָרגן ― „איבערמאָרגן“. אַ נעכטיקער טאָג! הױבט מען אים אָן סטראַשען מיט אַ פּראָטעסט און מע גיט אױף אים אײַן. נו, און אַז מע גיט שױן אײַן, מײנט איר, איז װאָס? האָט מען אַ „ליסט“, און אַז מע קומט מיטן „ליסט“ איבערשרײַבן, איז במילא אַלצדינג אױף דעם װײַבס נאָמען, און גײ רוף אים קנאַקניסל! נו, פֿרעג איך בײַ אײַך: בײַ אַזעלכע געשעפֿטן, װי זאָל מען ניט האָבן קײן מאָגן? ניט אומזיסט זאָגט צו מיר מײַנע, כאָטש זי איז בײַ מיר ניט דאָס ערשטע, זי איז דאָס דריטע, און דאָס דריטע װײַב איז דאָך, װי זאָגט איר, די זון אין שבֿט, נאָר דאָך אַװעקמאַכן קאָן מען זי ניט, פֿאָרט אַ װײַב: „װאַרף אַװעק, זאָגט זי צו מיר, נח, װאַרף אַװעק דאָס מעלגעשעפֿט. לאָז זיך עס אָנצינדן מיט דער מיל אין אײנעם, װעל איך װיסן, אַז דו לעבסט אױף דער װעלט!“ „עע־הע־הע, זאָג איך, די מיל זאָל װעלן ברענען! זי איז גוט געסטרעכירט“... „ניט דאָס, זאָגט זי, מײן איך, נח. איך מײן, זאָגט זי, װאָס דו לױפֿסט אַרום, ניט קײן שבת, ניט קײן יום־טובֿ, ניט קײן װײַב, ניט קײן קינד. װאָס? װאָס פֿליסטו?“... פֿרעגט מיר בחרם, איך װײס אַלײן ניט, װאָס איך פֿלי. װאָס זאָל איך טאָן, אַז ס'איז בײַ מיר אַזאַ טבֿע, צו אַל די רוחות?... איך האָב ליב דרײען!... טאָמער מײנט איר, מע האָט עפּעס פֿונעם דרײען? צרות האָט מען! װאָס פֿאַר אַ געשעפֿט איר זאָלט מיר ניט געבן, נעם איך דאָס אָן; ניטאָ פֿאַר מיר קײן שלעכטער בראָנפֿן: זעק ― איז זעק, האָלץ ― איז האָלץ, „טאָרגעס“ ― איז „טאָרגעס“. איר קערט אַװדאי מײנען, אַז אַחוץ דער מיל האָב איך שױן מער קײן געשעפֿטן ניט? האָט איר מחילה אַ גרױסן טעות. װי איר קוקט מיר אָן, האַנדל איך מיט װאַלד, מיט אײנעם אַ שותּף, װאָס מיר האַקן אים, און שטעל צו פּראָװיאַנט אין דער טורמע, און האָב אַ חלק אין דער טאַקסע, און דערלײג דװקא אַלע יאָר צו איר געלט, איר װאָלט זיך עס װינטשן פֿאַרדינען אַלע חודש, איך בין אײַך קײן שׂונא ניט. אײַ, צו װאָס דאַרף איך זי? קהל אױף צו להכעיס! איך בין, װי איר זעט מיך, אַ גרױסער בעל־נצחון: בײַ מיר, צוליב נצחון, איז כּדאַי די גאַנצע שטאָט זאָל גײן צו גרונט און אַלײן באַגראָבן װערן ― אַבי אױספֿירן מײַנס! איך בין, װי איר זעט מיר, אַ מענטש דװקא אַזױ זיך ניט קײן שלעכטער בטבֿע, נאָר אַ גרױסער „קאַפּריז“, אַ שפּילשליװער, הײסט עס. מיך, אַז מע רירט מיך אָן אין כּבֿוד, איז כיִעס ניט זיכער! און דערצו בין איך נאָך אַ שטיקל עקשן אױך. איך בין אַ בעלן געװען אַ מאָל, אין די גוטע יאָרן, פֿאַר אײן „אַתּה־הראיתלע“ בײַ אונדז אין בית־המדרש גײן ביזן בלוט אַרײַן; דאָס בית־המדרש האָט מען פֿאַרמישפּט ― און איך האָב טאַקע אױסגעפֿירט מײַנס. װאָס זאָל איך טאָן? ס'איז בײַ מיר אַזאַ בלוט! ס'איז בײַ מיר נערװן, זאָגן זײ, די דאָקטױרים, און ס'האָט, זאָגן זײ, אַ שײַכות צום מאָגן. כאָטש אַפֿילו על־פּי שׂכל קומט דאָס אױס װילד. װאָרעם װאָס געהער זיך אָן נערװן מיט אַ מאָגן? אַ ביסל אַ סמיכות־הפּרשה! װוּ זײַנען די נערװן און װוּ איז דער מאָגן? נערװן זײַנען דאָך, צום מײנסטנס, על־פּי חכמת־הדאָקטאָריע, דאַכט זיך, דאָרט, װוּ די געהירן? און דער מאָגן איז דאָך גאָר װײס איך װוּ ― פֿאָלג מיר אַ גאַנג! שאַט, אָט באַלד ענדיק איך, װאָס כאַפּט איר זיך אַזױ? זיצט נאָך אַ מינוט. איך װיל דאָך אײַך אױסדערצײלן אַקוראַט, איר זאָלט מיך אױסהערן און זאָגן מיר, פֿון װאַנעט האָט זיך גענומען צו מיר אָט דער דאָזיקער אומגליק, איך מײן דעם מאָגן מײן איך. אפֿשר איז דאָס פֿון דעם, װאָס איך בין נע־ונד, בין קײן מאָל נישטאָ אין דער הײם, און אַפֿילו דעמאָלט, װען איך בין אין דער הײם, בין איך אױך ניט אין דער הײם. איך שװער אײַך בהן־שלי ― ס'איז אַ געלעכטער צו הערן און אַ חרפּה צו זאָגן ― איך װײס נישט, װיפֿל קינדער איך האָב און װי אַזױ מע רופֿט זײ. ס'איז ניט גוט, הערט איר, אָן אַ בעל־הבית און אָן אַ טאַטן! איר זאָלט אָנקוקן בײַ מיר אַ שטוב, קײן עין־הרע, מיט אַ פּעראָנדעק! אַ שיף אָן אַ רודער! טאָג װי נאַכט אַ טאַרעראַם, אַ האַרמידער, זאָל גאָט שומר־ומציל זײַן! אַ װערטעלע אױסצורײדן, קײן עין־הרע, עלף קינדער פֿון דרײַ װײַבער! בשעת דער טרינקט טײ, עסט יענער אָנבײַסן, און בשעת איך דאַװן, גלוסט זיך יענעם שלאָפֿן. דער קנײַפּט אַ בולקע, און דער װיל הערינג. דעם גלוסט זיך מילכיקס, און דער שרײַט אין אײן קול: פֿלײש! און אַז מע װאַשט זיך עסן, איז ערשט דעמאָלט ניטאָ קײן מעסער, מיט װאָס אַ שטיקל ברױט אָפּצושנײַדן, און צװישן קלײנװאַרג איז אַ טומל, אַ גיהנום, מיט הריגות, כאָטש נעם לױף אין דער װעלט אַרײַן! און איבער װאָס? אַלץ איבער דעם, הערט איר, װאָס איך האָב קײן מאָל קײן צײַט ניט. און זי, מײַנע הײסט דאָס, איז, קײן עין־הרע, זײער אַ גוטע, דאָס הײסט, ניט אַזאַ גוטע, װי אַ װײכע, קאָן זיך ניט באַגײן מיט קײן קינדער. מיט קינדער דאַרף מען קאָנען זיך באַגײן. קריכן זײ איר אױפֿן קאָפּ, דאָס הײסט, זי שעלט זײ אַפֿילו, קנײַפּט זײ, רײַסט זײ אױס שטיקער פֿלײש, נאָר װאָס קומט אַרױס? פֿאָרט אַ מאַמע. אַ מאַמע איז ניט קײן טאַטע. אַ טאַטע לײגט אַנידער און שמײַסט אָפּ אַ קינד. איך װײס, אַז מײַן טאַטע האָט מיר געשמיסן. און אפֿשר האָט אײַך אײַער טאַטע אױך געשמיסן? װאָס זשע מײנט איר? איז אַז װױל צו אײַך! איך װײס ניט, צי ס'װאָלט פֿאַר אײַך געװען בעסער, מע זאָל אײַך ניט געװען שמײַסן... װאָס כאַפּט איר זיך? איך ענדיק באַלד. איך דערצײל עס אײַך ניט אומזיסט; דאָס איז צוליב דעם, איר זאָלט פֿאַרשטײן מײַן אַרט לעבן, װאָס איך לעב. אפֿשר מײנט איר, אַז איך װײס, װיפֿל איך פֿאַרמאָג? מעגלעך, אַז איך בין אַ ייִד אַ נגיד, און אַ גרױסער נגיד, און מעגלעך אַז ― צװישן אונדז װעט עס דאָך מסתּמא בלײַבן? ― אַז איך בין אפֿשר דערונטער... איך װײס? אַז טאָג װי נאַכט איז נאָר געלאַטעט; װי זאָגט איר, די טאַפֿלע אַרױסגענומען, יענע טאַפֿלע אַרײַנגעשטעלט ― ס'איז עפּעס אַ תּירוץ? צי מע קאָן, צי מע קאָן ניט ― נדן אַ קינד דאַרף מען געבן? ובפֿרט נאָך, אַז גאָט העלפֿט טעכטער, און דערװאַקסענע דערצו! אַנו, פּרוּװט האָבן דרײַ טעכטער דערװאַקסענע, קײן עין־הרע, אַלע אין אײן טאָג צו דער חופּה פֿירן, װעלן מיר זען, צי װעט איר קאָנען אײַנזיצן אין דער הײם אַפֿילו אַ טאָג! הײַנט פֿאַרשטײט איר שױן, װאָס איז דאָס דרײען, װאָס מע דרײט, מיטן פֿליִען, װאָס מע פֿליט. און אַז מע פֿליט כאַפּט מען אַ פֿאַרקילונג אין װאַגאָן, אַ בײזע װעטשערע אױף דער אַכסניא, װאָס מע קרענקט זי נאָך דעם אױס. הײַנט די ריחות, װאָס מע שמעקט זיך אָן, מיט דער שײנער לופֿט ― מעג מען שױן האָבן אַ מאָגן? אַ שטיקל גליק איז נאָר, װאָס איך בין בטבֿע נישט קײן קראַנקער מענטש, גוט פֿאַרפֿונדעװעט פֿון דער יוגנט. קוקט נישט אױף מײַן סנאַסט, װאָס איך בין אַזױ דאַר און טרוקן. דאָס האָבן מיר די געשעפֿטן אַזױ אױסגעטריקנט. און אַגאַװ איז בײַ אונדז טאַקע אַזאַ גאַדלע, אַזאַ װוּקס; מיר האַלטן זיך אַלע הױך און דין. איך האָב געהאַט עטלעכע ברידער, זײַנען זײ אַלע געװען אַזױ װי איך, מיר צו לענגערע יאָר. פֿון דעסט װעגן בין איך, הערט איר, תּמיד געװען אַ געזונטער מענטש, ניט געװוּסט פֿון קײן מאָגן און פֿון קײן דאָקטער און פֿון קײן שװאַרץ יאָר, הלװאַי װײַטער. נאָר פֿון אַ צײַט, אַז מע האָט מיך אָנגעהױבן שטאָפּן מיט רפֿואות, פּילן, פּראָשקעס און קרײַטער, און איטלעכער באַזונדער קומט מיט זײַן המצאה: דער הײסט, איך זאָל האַלטן דײַעט, דאָס הײסט, „נעדאָיעד“, איך זאָל עסן װאָס װינציקער; און דער הײסט, איך זאָל גאָר ניט עסן, איך זאָל פֿאַסטן הײסט דאָס. זײַט איר שױן פֿאַרטיק? קומט צו גײן אַ נײַער חכם אַ דאָקטער און זאָגט מיר אָן, איך זאָל דװקא עסן, און אַ סך! אַ פּנים, ער אַלײן האַלט פֿון דער אַכילה. אַלע דאָקטױרים האָבן אַזאַ טבֿע, אַז דאָס, װאָס זײ האָבן ניט פֿײַנט, דאָס הײסן זײ אױך דעם חולה. אַ חידוש איז מיר נאָר, װאָס זײ הײסן ניט שלינגען קײן קערבלעך... משוגע צו װערן פֿון זײ! אײנער אַ דאָקטער האָט מיר געהײסן גײן אַ סך, גלאַט גײן אין דער װעלט אַרײַן, שפּאַנען הײסט דאָס; איז געקומען דער אַנדערער דאָקטער און הײסט מיר ליגן ― און גײ טרעף, װער פֿון זײ איז מער בהמה. װאָס דאַרפֿט איר אַ סך? אײנער האָט מיר געהאָדעװעט מיט ליאַפּעס, כּמעט אַ יאָר כּסדר מיט גאָלע ליאַפּעס! איך קום צום אַנדערן, זאָגט ער: „ליאַפּעס? חס־ושלום! ליאַפּעס איז פֿאַר אײַך אַ סם־המװת!“ און ער גײט און פֿאַרשרײַבט מיר אַ פּראָשעק, אַ געלן פּראָשעק. מסתּמא װײסט איר, װאָס דאָס איז פֿאַר אַ פּראָשעק? איך קום צו גײן מיטן געלן פּראָשעק צו אַ דריטן דאָקטער, כאַפּט ער ניט דעם געלן פּראָשעק און צערײַסט ניט דעם רעצעפּט און פֿאַרשרײַבט מיר ניט קײן קרײַטער? אָבער װאָס פֿאַר אַ קרײַטער, מײנט איר, אײדער איך האָב מיך אײַנגעװױנט, הערט איר, צו די דאָזיקע קרײַטער, מעגט איר מיר גלױבן, אַז די גרינע גאַל האָט זיך מיר איבערגעקערט! ס'זאָל אים אָנגײן, דעם דאָקטער, כאָטש האַלב, װאָס איך פֿלעג אים אָנװינטשעװען, בשעת איך פֿלעג זײ דאַרפֿן אײַננעמען אַלע פֿאַרן עסן. איך פֿלעג מיר זען בשעת־מעשׂה מיטן מלאך־המװת! נאָר װאָס טרינקט נישט אַ מענטש צוליב געזונט?... צום סוף לאָזט זיך אױס, איך קום צו יענעם דאָקטער, צום ערשטן הײסט דאָס, װאָס האָט מיר געהאָדעװעט מיט ליאַפּעס, און דערצײל אים די געשיכטע מיט די ביטערע קרײַטער, װאָס פֿאַראומערן מיר דאָס לעבן, ― װערט ער מלא־רציחה און רופֿט זיך אָן צו מיר מיט אַ מין כּעס, גלײַך װי איך האָב אים דאָ געקױלעט די קאַפּאָטע: „איך האָב דאָך אײַך פֿאַרשריבן, זאָגט ער, ליאַפּעס, הײַנט װאָס לױפֿט איר אַרום, װי אַ דולער, פֿון אײן דאָקטער צום אַנדערן?“ זאָג איך: „שאַט, שאַט! איר זײַט דאָך ניט אײנער אױפֿן יריד! קײן קאָנטראַקט האָט מען בײַ אײַך ניט אונטערגעשריבן, און לעבן דאַרף יענער אױך, יענער האָט אױך אַ װײַב און קינדער!“. האָט זיך אין אים אָנגעצונדן אַ פֿײַער, זאָלט איר זען, גלײַך װי איך האָב אים דאָ געזאָגט מי־יודע װאָס! בקיצור, ער האָט מיר געבעטן, איך זאָל גײן צו יענעם דאָקטער. זאָג איך: „קײן עצות באַדאַרף איך ניט. אַז איך װעל װעלן, קען איך אַלײן גײן“. און נעם און לײג אים אַװעק אַ קאַרב. מײנט איר אפֿשר, אַז ער האָט דאָס מיר אַ שמיץ געטאָן אין פּנים? אָבער גאָר לאָ! קערבלעך האָבן זײ ליב. אײַ, האָבן זײ ליב קערבלעך, הערט איר! אַ סך מער װי מיר, פּראָסטע מענטשלעך. זײ זאָלן זיך אַװעקזעצן, אַ שטײגער, אױסהערן דעם חולה, װי סע געהער צו זײַן ― דאָס איז בײַ זײ נישטאָ. זײ לאָזן זיך ניט רײדן אַ װאָרט אַן איבעריקס. אָט בין איך אַנומלט געװען בײַ אײנעם אַ דאָקטער, טאַקע אײַערער אַ באַקאַנטער, איך װיל אים ניט אָנרופֿן בײַם נאָמען. איך בין נאָר אַרײַנגעקומען, נישט אױסגערעדט נאָך קײן צװײ װערטער ― אַהאַ, ער הײסט מיר שױן אױסטאָן זיך, איך בעט איבער אײַער כּבֿוד, און איך זאָל מיך אַנידערלײגן אױף דער קושעטקע. װאָס איז? באשר ער װיל מיך אױסהערן. װילסט מיר אױסהערן? זײער גוט! הער מיר אױס! װאָס זשע לאָזסטו מיר נישט רײדן? װאָס טױג מיר דאָס טאַפּן, װאָס דו טאַפּסט מיך, מיטן קלאַפּן, װאָס דו קלאַפּסט מיך? נײן, האָט ער אָבער קײן צײַט ניט! עס װאַרטן, זאָגט ער, דאָרט הינטער דער טיר נאָך מענטשן, איטלעכער מיט זײַן „אָטשערעד“. ס'איז הײַנט געװאָרן בײַ אײַך אַ מאָדע ― „אָטשערעד“, װי, להבֿדיל, אױפֿן באַן, אָדער אױף דער פּאָטשט בײַ די מאַרקעס... װאָס? איר האָט אױך קײן צײַט ניט? בײַ אײַך איז שױן אפֿשר אױך אַן „אָטשערעד“? איר זײַט דאָך נאָך אַ יונגער דאָקטער! װי קומט איר צו „אָטשערעדן“? אַז איר װעט זיך אָט אַזױ פֿירן, הערט איר, װעט איר האָבן עגמת־נפֿש, ניט קײן פּראַקטיקע!... און אין כּעס באַדאַרפֿט איר אױך נישט זײַן. איך האָב נישט געמײנט, חלילה, אומזיסט. איך בין נישט אַזאַ ייִד, װאָס איך זאָל, חס־ושלום, פֿאַרלאַנגען אומזיסט. און כאָטש איר האָט מיר נישט געװאָלט אױסהערן ביזן סוף, פֿון דעסט װעגן, אײנס צום אַנדערן געהער זיך ניט אָן, פֿאַרן װיזיט באַדאַרף מען אײַך באַצאָלן... װאָס? איר װילט ניט נעמען?... װיל איך אײַך מיט גװאַלד ניט נױטן... געװ־, געװיס האָט איר פֿון װאַנען צו לעבן... מסתּמא לעבט איר פֿון קופּאָנעס... עס װאַקסט בײַ אײַך... נו, מהיכא־תּיתי, לאָז אײַך גאָט העלפֿן, ס'זאָל בײַ אײַך װאַקסן און װאַקסן... אַדיע! האָט קײן פֿאַראיבל ניט, טאָמער האָב איך בײַ אײַך צוגענומען צײַט.... דערױף זײַט איר דאָך אַ דאָקטער.