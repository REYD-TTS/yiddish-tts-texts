„אױסגעטרײסלט“ פֿון שאָלעם־אַלײכעם

― שאַט! ― רופֿט זיך אָן אַ ייִד מיט קײַלעכיקע אױגן, װי בײַ אַן אָקס, װאָס איז געזעסן די גאַנצע צײַט אין װינקל בײַם פֿענצטער און האָט גערײכערט און געהערט מײַסעס פֿון גנבֿות, און גזילות, און עקספּראָפּריאַציעס. ― אָט װעל איך אײַך דערצײלן אַ שײנס, אױך מיט אַ גאַנײװע, װאָס האָט זיך פֿאַרלאָפֿן פֿאַל־ בײַ אונדז, און דאַװקע אין בעסמעדרעש האָט זיך דאָס געטראָפֿן, און נאָך יאָמקיפּער דערצו! איר מעגט דאָס האָרכן.

אונדזער שטעטל קאַסרילעװקע, ― איך בין אַלײן אַ כּתריאלעװקער ― איז אַ קלײן שטעטל און אַ אָרעמס. קײן גאַנאָװים איז בײַ אונדז נישטאָ. מע גנבֿעט נישט, ס'איז נישטאָ בײַ װעמען צו גאַנװענען, און ס'איז נישטאָ װאָס צו גאַנװענען, און אָן אַלעמען איז דאָך גלאַט אַ ייִד קײן גאַנעװ נישט. דאָס הײסט, אַ ייִד איז אַפֿילע יאָ אַ גאַנעװ, נאָר נישט אַזאַ גאַנעװ, װאָס זאָל קריכן דורך אַ פֿענצטער, אָדער גײן מיט אַ מעסער יענעם קױלען. דרײען, אױסדרײען, אַרײַנדרײען, פֿאַרדרײען און אָפּדרײען יענעם דעם קאָפּ ― דאָס מײכע־טײסע; אָבער נישט קריכן יענעם אין קעשענע אַרײַן, מע זאָל אים כאַפּן פֿאַר דער האַנט און מע זאָל אים נאָך באַדאַרפֿן פֿירן מיט אַ געלער לאַטקע אױף דער פּלײצע ― דאָס פּאַסט פֿאַר איװאַן זלאָדי, אָבער נישט פֿאַר קײן ייִדן... שטעלט אײַך פֿאָר, האָט זיך בײַ אונדז אין קאַסרילעװקע געטראָפֿן אַ גאַנײװע, און נאָך װאָסער אַ גאַנײװע ― אַכצן הונדערט קאַרבן אין אײן קלאַפּ!

װײַהי האַיױם, טרעפֿט זיך אַ מײַסע, עס קומט צו פֿאָרן אין שטאָט אַרײַן אַ אױרעך, עפּעס אַ ייִד אַ פּאָדריאַטשיק פֿון דער ליטע, פּונקט אין, אום ערעװ יאָמקיפּער פֿאַר מינכע, שטעלט זיך אָפּ, געװײנלעך, אױף אַ אַכסאַניע, לײגט אָפּ דעם קלומעק און לאָזט זיך גײן גלײַך אין שול אַרײַן און טרעפֿט אין אַלטן בעסמעדרעש. געקומען אין בעסמעדרעש צו מינכע, טרעפֿט ער די גאַבאָיִם בײַ דער שיסל. ― „שאָלעם־אַלײכעם!“ ― „אַלײכעם־שאָלעם“. ― „פֿון װאַנעט איז אַ ייִד?“ ― „פֿון דער ליטע“. ― „מאַ שמײכעם?“ ― „װאָס איז אײַער באָבעס דײַגע?“ ― „איר זײַט דאָך געקומען אין אַ שול“. ― „װוּהין דען זאָל איך גײן?“ ― „װילט איר מיסטאַמע בײַ אונדז דאַװנען?“ ― „אַ ברײרע האָב איך? װאָס דען זאָל איך טאָן?“ ― „טאָ גיט זשע עפּעס אין שיסל אַרײַן. ― „װאָס דען, אומזיסט װעל איך דאַװנען?“.

קיצער־האַדאָװער, אונדזער אױרעך נעמט אַרױס דרײַ זילבערנע קאַרבן און גיט אין דער שיסל אַרײַן, און אַ כוץ דעם ― אינעם כאַזנס טעלער אַ קאַרב, דעם ראָװ אַ קאַרב, אױף דער טאַלמעטױרע אַ קאַרב, אין צדאָקע־טעלער אַ כאָצע פֿױגל, אַ כוץ װאָס ער האָט צעטײלט די אָרעמע לײַט, װאָס בײַ דער טיר, ― זײ זײַנען פֿאַראַן בײַ אונדז, קײן אײנהאָרע, אַזױ פֿיל, אַז מע זאָל זיך װעלן צולאָזן צו זײ, באַדאַרף מען צעטײלן רױטשילדס פֿאַרמעגן.

דערזען אַזאַ מין אױרעך, האָט מען דאָך אים מיסטאַמע אָפּגעטראָטן אַ שטאָט סאַמע אין מיזרעך־װאַנט, אײַ, װוּ האָט מען גענומען אַ שטאָט, אַז אַלע שטעט זײַנען פֿאַרנומען? איז קײן קאַשע ניט, לעמײַ װוּ נעמט זיך אַן אָרט, אַז סע מאַכט זיך אַ סימכע, אַ כאַסענע, אָדער אַ בריס, אַלע זיצן שױן אַרום טיש, פּלוצלונג װערט אַ גערודער, ― װאָס איז? דער נאָגעד איז געקומען! קװעטשט מען זיך אַזױ לאַנג, ביז מע מאַכט אַן אָרט פֿון נאָגעדס װעגן. קװעטשן זיך איז אַ ייִדישע זאַך; אַז קײנער קװעטשט זײ נישט, קװעטשן זײ זיך אַלײן...

דער ייִד מיט די קײַלעכדיקע אױגן שטעלט זיך אָפּ, באַטראַכט דעם אױלעם, װאָס פֿאַר אַ אײַנדרוק עס האָט געמאַכט אױף אונדז זײַן װיץ, און דערצײלט װײַטער.

― קיצער־האַדאָװער אונדזער אױרעך האָט זיך באַזעצט אױבן־אָן און האָט געבעטן בײַם שאַמעס אַ שטענדער. אָנגעבױגן זיך איבערן שטענדער, האָט זיך אונדזער אױרעך צו קאָלנידרע אָנגעטאָן אין טאַלעס און אין קיטל און האָט זיך אַװעקגעשטעלט דאַװנען, האָט ער געדאַװנט, די גאַנצע צײַט געשטאַנען אױף די פֿיס, זיך נישט צוגעזעצט. ― פֿון צולײגן זיך שמועסט מען נישט! ― ער איז נישט אָפּגעטראָטן פֿון שטענדער אױף קײן מינוט, דער ליטװאַק, סײַדן דעמאָלט, װען מע האָט באַדאַרפֿט זיך שטעלן שימענעסרע אָדער פֿאַרן קױרים... אָפּפֿאַסטן אַזאַ טאָג און אױסשטײן אױף די פֿיס, זיך ניט צוזעצן אַפֿילע ― דאָס קאָן נאָר אַ ליטװאַק!... ערשט נאָכן לעצטן בלאָז, אַז ס'איז געקומען צום װאָכעדיקן מײַרעװ און כאַיִם־כאָנע דער מעלאַמעד (דער מײַרעװ קומט כאַיִם־כאָנע דעם מעלאַמעד פֿון קאַדמױנים) האָט זיך אָנגעהױבן ציקלען: „המעריבֿ אָרװים!“ ― פּלוצעם הערט זיך אַ געשרײ: „גװאַלד! גװאַלד! גװאַלד!“... מע טוט אַ קוק ― דער אױרעך ליגט אױף דער ערד און כאַלעשט. מע גיסט אים אָפּ מיט װאַסער, מע מינטערט אים אָפּ ― ער כאַלעשט װײַטער. װאָס איז די מײַסע? ער האָט געהאַט מיט זיך, דער ליטװאַק הײסט דאָס, אַכצן הונדערט קאַרבן, האָט ער מױרע געהאַט, זאָגט ער, זײ איבערצולאָזן אױף דער אַכסאַניע ― אַ װערטעלע אױסצורײדן אַכצן הונדערט קאַרבן! װעמען פֿאַרטרױט מען אַזאַ מאַטמען מיט געלט אין אַ פֿרעמדער שטאָט? האַלטן זײ בײַ זיך אין קעשענע אום יאָמקיפּער איז עפּעס אױך נישט קײן פּלאַן. האָט ער זיך מעיאַשעװ געװען, זאָגט ער, און האָט זײ אַרײַנגערוקט שטילערהײט אין שטענדער אַרײַן ― אַ ליטװאַק קאָן! אַצינד פֿאַרשטײט איר שױן, פֿאַר װאָס ער איז נישט אָפּגעטראָטן פֿון שטענדער אױף קײן מינוט?... נאָר בעשאַס שימענעסרע שטײן אָדער בײס קױרים פֿאַלן האָט, אַ פּאָנעם, דאָס געלט עמעצער אַרױסגעלקחנט.

קיצער־האַדאָװער, ער גװאַלדעװעט, ער װײנט, ער לײגט אײַן די װעלט: װאָס װעט ער איצטער טאָן אָן געלט? ס'איז, זאָגט ער, פֿרעמדע געלט, ס'איז נישט זײַנס, ער איז נאָר אַ מעשולעך פֿון אַ קאַנטאָר, אַ ייִד אַן אָרעמאַן, זאָגט ער, און אַ מעטופּל מיט קינדער, ― עס קומט דאָך אים איצטער, זאָגט ער, נאָר נעמען און אַרײַנװאַרפֿן זיך אין װאַסער אַרײַן, אָדער אױפֿהענגען זיך, זאָגט ער, אָט דאָ אין שול פֿאַר אַלעמען אין די אױגן!...

דערהערט אַזעלכע דיבורים איז דער גאַנצער אױלעם געבליבן שטײן װי געלײמט, גאָר פֿאַרגעסן, אַז ס'איז נאָך אַ טאָנעס און מע באַדאַרף גײן אַהײם גיכער זיך אָפּפֿאַסטן. ס'איז אונדז געװען אַ ביזױען פֿאַרן אױרעך, אַ כאַרפּע, אַ בושע פֿאַר זיך אַלײן: אַזאַ גאַנײװע, אַכצן הונדערט קאַרבן! און װוּ? אין בעסמעדרעש, אינעם אַלטן כּתריאלעװקער בעסמעדרעש! און װען? יאָמקיפּער! אַזאַ מײַסע איז ניט געהערט געװאָרן אױף דער, אין דער װעלט!

― שאַמעס! פֿאַרשליס די טיר! ― אַזױ האָט געגעבן אַ באַפֿעל אונדזער ראָװ. מיר האָבן אונדזער אײגענעם אַ ראָװ, הײסט ער רעב יאָסעפֿל, אַן עמעסער אַן ערלעכער ייִד אַ קאָשערער, אַפֿילע נישט אַזאַ איבערשפּיצטער, נאָר אַ מעזעקטאָװ, אַ מענטש אָן אַ גאַל. ער האָט אין זיך אַ מאָל אַזעלכע אײַנפֿאַלן װאָס איר װעט דערױף קײן מאָל נישט פֿאַלן, איר זאָלט זײַן מיט אַכצן קעפּ! פֿאַרשלאָסן די טיר פֿונעם בעסמעדרעש, רופֿט זיך אָן רעב יאָסעפֿל דער ראָװ צום גאַנצן אױלעם, און אַלײן איז ער בלאַס װי די װאַנט, די הענט ציטערן אים און די אױגן ברענען:

― שמעו נא, ראַבױסים, הערט צו ייִדן, ס'איז אַ מיִעסע מײַסע! אַזאַ מײַסע איז נאָך נישט געהערט געװאָרן זינט די װעלט שטײט, אַז בײַ אונדז אין קאַסרילעװקע, זאָל זיך געפֿינען אַזאַ באַלאַװײרעניק, אַזאַ פּאָשע־ייִסראָעל, װאָס זאָל האָבן אַ פֿאָטעפֿאַלנעסט צונעמען בײַ בײַ אַ פֿרעמדן מענטשן, נעבעך אַ טאַטע פֿון קינדער, אַזאַ אױצער מיט געלט, און װען? אין אַזאַ הײליקן טאָג, װי יאָמקיפּער, און עפֿשער נאָך צו נילע, ― אַזאַ מײַסע איז דאָך נישט געהערט געװאָרן זינט די װעלט שטײט! עס גלײבט זיך מיר גאָרנישט, אַז ס'קאָן געמאָלט זײַן אַזאַ זאַך, עס קאָן נישט זײַן בשום־איניען־ואופֿן! און עפֿשער, אַ קאַשע אױף אַ מײַסע, ייִדן זײַנען נעבעך זשעדנע אַ קערבל, אוביפֿראַט אַזאַ אױצער, אַכצן הונדערט קאַרבן, דער ײיצער־האָרע רחמנא־ליצלן איז גענוג גרױס, טאָמער איז עמעצער פֿון אונדז געשטרױכלט געװאָרן, באַשערט געװען עמעצן נעבעך אַן אומגליק, טאָן אַזאַ אַן אַװײרע אין אַזאַ טאָג, באַדאַרפֿן מיר זען די זאַך כױקער־װעדױרעש זײַן, דערגרונטעװען זיך ביזן שױרעש. הימל און ערד האָבן געשװױרן, אַז דער עמעס מוז אַרױף װי בױמל אױפֿן װאַסער. אַלקײן, זאָגט ער, באַדאַרפֿן מיר זיך באַזוכן אײנס דאָס אַנדערע, באַזוכן, באַטאַפּן, טרײסלען אַלע קעשענעס, פֿונעם ערשטן באַלעבאָס, זאָגט ער, ביזן שאַמעס, נישט דורכלאָזן קײנעם נישט. נאַט, ייִדן, טרײסלט מיך!

אַזױ האָט זיך אָפּגעזאָגט אונדזער ראָװ, רעב יאָסעפֿל, און האָט זיך דער ערשטער צעגאַרטלט די קאַפּאָטע און איבערגעקערט אַלע קעשענעס אױף דער לינקער זײַט. און, אױף אים קוקנדיק, האָבן אַלע באַלעבאַטים זיך צעגאַרטלט און אױסגעקערט די קעשענעס, און מע האָט גענומען באַזוכן און באַטאַפּן און טרײסלען אײנס דאָס אַנדערע, אַזױ לאַנג, אַזױ ברײט, ביז ס'איז געקומען צו לײזער־יאָסלען. איז ער געװאָרן אַלערלײ געשטאַלטן און האָט אָנגעהױבן טײַנען, ערשטנס, אַז דער אױרעך איז אַ שװינדלער. ס'איז אַ מאַניפֿאָרגע פֿון אַ ליטװאַק, מע האָט בײַ אים קײנער קײן געלט נישט געגנבֿעט, שעקער־װעקאָזעװ ― איר זעט נישט, אַז ס'איז אַ געמאַכטע זאַך?...

האָט דער אױלעם אָנגעהױבן נאָך: ס'טײַטש, באַלעבאַטים האָבן זיך געלאָזט באַזוכן, פֿאַר װאָס זאָל מען לײזער־יאָסלען אױסמײַדן? נישטאָ קײן מעיוכאָסים! „באַזוכן! באַזוכן!“ ― האָט געשריִען דער גאַנצער אױלעם.

לײזער־יאָסל האָט דערזען, אַז ס'איז שלעכט, האָט ער אָנגעהױבן בעטן זיך ראַכמים, מיט טרערן אױף די אױגן, מע זאָל אים נישט באַזוכן. ער האָט זיך געשװױרן מיט כּל־השבֿועות, ער זאָל אַזױ רײן זײַן פֿון שלעכטס, װי ער איז רײן פֿון דער גאַנײװע. נאָר װאָס דען? ס'איז אים אַ ביזױען, זאָגט ער, ער בעט, מע זאָל ראַכמאָנעס האָבן אױף זײַנע יונגע יאָרן און מע זאָל אים נישט אָנטאָן דעם ביזױען, מע זאָל אים נישט באַזוכן. „טוט מיר, זאָגט ער, װאָס איר װילט, נאָר טרײסלען זאָלט איר מיר ניט!“ װי געפֿעלט אײַך אַזאַ ייִמאַכשמױניק? װי מײנט איר, אַ שטײגער, מע האָט אים עפּעס געהערט? געלײגט קאָװעד?...

נאָר שאַט! איך האָב אײַך גאָר פֿאַרגעסן דערצײלן, װער איז דער לײזער־יאָסל. דער דאָזיקער לײזער־יאָסל איז אַלײן נישט קײן כּתריאלעװקער, ער איז גאָר אַלײן פֿון די, אַל די שװאַרצע יאָר, נאָר ער שטײט אײַן בײַ אונדז אין קאַסרילעװקע פֿאַר אַן אײדעם. דאָס האָט אים אונדזער נאָגעד אױסגעקראַצט פֿון ערגעץ, זיך באַרימט, אַז ער האָט דערטאַפּט אַ עװנטאָװ, געהאַנדלט אַ מעציִע פֿאַר זײַן טאָכטער, טױזנט בלאַט געמאָרע אױף אױסװײניק, און אַ באַלטענאַך, און אַ באַל־לאָשנקױדעש, און אַ באַלכעזשבם, און טישבױרעס מיט אַלגעברע, און אַ קאַסװע־ראַבע, האַקלאַל מיט אַלע זיבעצן מײַלעס! געבראַכט צו פֿירן די צאַצקע, איז מען געגאַנגען קוקן אױף כידושים: װאָס האָט דאָ דער נאָגעד אײַנגעהאַנדלט פֿאַר אַ מעציִע. מײלע, אַזױ אַ קוק טאָן אױף אים, איז גאָרנישט, אַ יונגערמאַן אַ זאָכער, נישט קײן מיִעסער יונגערמאַן, נאָר די נאָז אַ ביסל צו אַ לענגלעכע, אױגן ברענענדיקע, װי צװײ קױל פֿײַער, און אַ מױל ― פּעך און שװעבל! מע האָט זיך גענומען מיט אים פֿאַרהערן אַ בלאַט געמאָרע, אַ קאַפּיטל פּאָסעק, שטיקל ראַמבאַם, דאָס, יענץ ― אש להבֿה! עס, ער איז קלאָר, דער הונט, אומעטום, װי אַ גױ אין אַשרײ, װי מע טוט אים אַ כאַפּ, איז ער אין דער הײם! רעב יאָסעפֿל אַלײן האָט אױף אים געזאָגט, אַז ער מעג זײַן אַ ראָװ בעכאָל־טפֿוצעס־ייִסראָעל... און פֿון די אַלע הײַנטיקע זאַכן שמועסט מען ניט. איר קאָנט פֿאַרשטײן, בײַ אונדז איז פֿאַראַן אײנער אַ גאַנצער כאַקרען, זײַדל רעב שעיהס, אַ רעכטער מעשוגענער, איז ער אַ הונט אַקעגן לײזער־יאָסלען! הײַנט זײַן שפּילן אין שאַך פֿאַרמאָגט נישט די גאַנצע װעלט! אַז מע שמועסט אַ געראָטענער!

אַװאַדע האָט די שטאָט מעקאַנע געװען אונדזער נאָגעד אױף אַזאַ טאַכשעט, כאָטש אַפֿילע דער אױלעם האָט געשמועסט, אַז דער טאַכשעט איז געכאַפּט אױף דער מײַסע. דעהײַנע? ס'איז נישט געפֿעלן דעם אױלעם, װאָס ער איז צו קלוג (װאָס צו ― איז איבעריק) און איז צו פֿיל אַן עניו בײַ זיך, אַ גוטער ברודער מיט איטלעכן באַזונדער, זאַפּאַני־בראַטאַ מיטן קלענסטן פֿונעם קלענסטן, עס מעג זײַן אַ באָכער, עס מעג זײַן אַ מײדל, עס מעג זײַן אַ אײשעס־איש... הײַנט איז נישט געפֿעלן דאָס אַרומגײן זײַנס ― פֿאַרטראַכט, קומט אין שול אַרײַן שפּעטער פֿון אַלעמען, טוט אָן דעם טאַלעס און קוקט אין „באר־מאַיִם־כאַיִם“, אָדער אין „אבֿן־עזרע“ אַרײַן, די יאַרמלקע פֿון יענער זײַט, און דאַװנען - ניט אַ לעק! מע זאָל עפּעס זען אױף אים שלעכטס האָט מען נישט געזען גאָרנישט, נאָר געמורמלט האָט מען, אַז קײן גרױסער יאָרע־שאָמאַיִם איז ער ניט ― אַ מענטש מיט אַלע מײַלעס קאָן נישט זײַן!

קאַך־האַװע. אַז ס'איז געקומען צו לײזער־יאָסלען, מע האָט זיך גענומען צום באָכער, װאָס איז די מײַסע, װאָס ער לאָזט זיך נישט באַזוכן ― דאָס איז דאָך שױן אַ סימען, אַז דאָס געלט איז בײַ אים! מאַכט ער: לאָז מען אים געבן אַ שװוּע־דאורײתא, לאָז מען אים שנײַדן, בראָקן, בראָטן, ברענען, אַבי נישט טרײסלען די קעשענעס! דאָ איז שױן אונדזער רעב ראָװ יאָסעפֿל, כאָטש ער איז אַ מענטש אָן גאַל, אױך אַרױס פֿון די קײלים און האָט זיך צעשריִען אױף אים:

― דו אַזעלכער און אַזעלכער! ביסט דאָך װערט, מע זאָל דיך װײס איך װאָס! ס'טײַטש, דו זעסט, עס צאַפּט זיך ייִדן בלוט, אַלע זײַנען מױכל אױפֿן ביזױען און לאָזן זיך באַזוכן, װילסטו זײַן אַ יױצע־מין־האַקלאַל?! מאָנעפֿשעך, אָדער זײַ זיך מױדע און גיב אָפּ דאָס געלט, אָדער װײַז די קעשענע! דו שפּילסט זיך מיט, קײן אײנהאָרע, אַן אײדע ייִדן? מע װעט דאָך דיך דאָ איך װײס אַלײן נישט װאָס!

קיצער־האַדאָװער, דער אױלעם האָט אים גענומען, דעם שײנעם באָכער, מע האָט אים אַנידערגעלײגט מיט גװאַלד און מע האָט אים גענומען באַזוכן און באַטאַפּן, און טרײסלען אַלע קעשענעס, און מע האָט בײַ אים אױסגעטרײסלט... נו, טרעפֿט װאָס? אָפּגעגריזשעטע בײנער פֿון אַ פֿערטל אָף און אַ פּאָר טוץ נאָך גאָר פֿרישע קערלעך פֿון נאָר װאָס אױפֿגעגעסענע פֿלױמען! איר פֿאַרשטײט, װאָס פֿאַר אַ כײן דאָס האָט געהאַט, אַז מע האָט אױסגעטרײסלט בײַ אונדזער טאַכשעט דעם דאָזיקן אױצער?... איר פֿאַרשטײט, װאָס פֿאַר אַ פּאָנעם ער האָט געהאַט, און דער שװער זײַנער, דער נאָגעד, און דער ראַ, ראָװ נעבעך?... אונדזער ראָװ יאָסעפֿל האָט זיך פֿאַר ביזױען אָפּגעקערט אין אַ זײַט, נישט געקאָנט קוקן גלײַך אין די אױגן אַרײַן. און אַז דער אױלעם איז נאָך דעם געגאַנגען פֿון בעסמעדרעש אַהײם אָפּפֿאַסטן זיך, האָט מען נישט אױפֿגעהערט צו דערצײלן פֿון אױצער, װאָס מע האָט אױסגעטרײסלט בײַם טאַכשעט און מע האָט זיך געקאַטשעט פֿאַר געלעכטער! נאָר אײן רעב יאָסעפֿל איז געגאַנגען אײנער אַלײן, אַראָפּגעלאָזט דעם קאָפּ, פֿאַרזאָרגט און פֿאַרצאָרעט, ניט געקאָנט קוקן קײנעם אין די אױגן אַרײַן, גלײַך מע װיל דאָס, מע װאָלט דאָס אױסגעטרײסלט בײַ אים אַלײן...

דער ייִד האָט, װײַזט אױס, געענדיקט זײַן געשיכטע, װאָרעם ער האָט זיך גענומען צוריק צום רײכערן.

― נו, און דאָס געלט? ― האָבן מיר אים אַ פֿרעג געגעבן אַלע אין אײן קאָל.

― װאָסער געלט? ― מאַכט צו אונדז דער ייִד טאַמעװאַטע און בלאָזט דעם רױך.

― װאָס הײסט װאָסער געלט? די אַכצן הונדערט...

― אַאַאַ? ― ציט ער אױס. ― די אַכצן הונדערט? פֿאַרפֿאַלן.

― פֿאַרפֿאַלן?

― פֿאַר ― פֿאַ ― לן!!!