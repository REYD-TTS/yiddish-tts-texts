קאַפּיטל אײנס: הײַנט איז יאָנטעװ ― מען טאָר נישט װײנען!


איך גײ מיט אײַך אין געװעט אױף װיפֿל איר װילט, אַז קײנער אין דער װעלט איז נישט געװען אַזױ צופֿרידן מיטן װאַרעמען ליכטיקן נאָך־פּײסעך, װי איך, פּײסי דעם כאַזנס ייִנגל, מאָטל, און דעם שאָכנס קעלבל, װאָס מע רופֿט דאָס „מעני“ (דאָס האָב איך, מאָטל, דעם אַ נאָמען געגעבן „מעני“).

בײדע גלײַך האָבן מיר דערפֿילט די ערשטע שטראַלן פֿון דער װאַרעמער זון אינעם ערשטן װאַרעמען נאָך־פּײסעכדיקן טאָג, בײדע גלײַך האָבן מיר דערשמעקט דעם רײעך פֿונעם ערשטן גרינעם גרעזעלע, װאָס קריכט, שפּראָצט אַרױס פֿון דער נאָר װאָס אָפּגעדעקטער ערד, און בײדע גלײַך זײַנען מיר אַרױסגעקראָכן פֿונעם פֿינצטערן ענגשאַפֿט צו מעקאַבל־פּאָנעם זײַן דעם ערשטן זיסן ליכטיקן װאַרעמען פֿרילינגס־מאָרגן. איך, פּײסי דעם כאַזנס ייִנגל, מאָטל, בין אַרױס פֿון אַ טװאַן, פֿון אַ קאַלטן נאַסלעכן קעלער, װאָס שמעקט מיט זױערטײג און מיט רעפֿועס פֿון דער אַפּטײק; און מעני, דעם שאָכנס קעלבל, האָט מען אַרױסגעלאָזט נאָך פֿון אַן ערגערן איפּעש: פֿון אַ קלײן, פֿינצטער, בלאָטיק, פֿאַרפּאַסקודיקט שטעלעכל מיט אױסגעקרימטע צעפֿליקטע װענט, װאָס װינטער בלאָזט אַרײַן אַהין דער שנײ און זומער שמײַסט אַרײַן דער רעגן.

אַרױסגעכאַפּט זיך אױף גאָטס פֿרײַער ליכטיקער װעלט, האָבן מיר בײדע, איך און מעני, אױס דאַנקבאַרקײט צו דער נאַטור, זיך גענומען אױסדריקן אונדזער צופֿרידנהײט. איך, פּײסי דעם כאַזנס ייִנגל, האָב אױפֿגעהױבן בײדע הענט אַרױף, אױפֿגעעפֿנט דאָס מױל און אַרײַנגעצױגן אין זיך די פֿרישע װאַרעמע לופֿט אַזױ פֿיל, װיפֿל איך האָב געקאָנט, ― און עס האָט זיך מיר אױסגעדאַכט, אַז איך װאַקס אין דער הױך, און עס ציט מיך אַרױף־אַרױף, אין דער טיפֿער־טיפֿער בלױער יאַרמלקע אַרײַן, דאָרט װוּ די שיטערע רױכיקע װאָלקנס שװעבן, דאָרט װוּ די װײַסע פֿױגלען טוקן זיך, באַװײַזן זיך און װערן פֿאַרשװוּנדן מיט אַ קװיטש און מיט אַ צװיטשער, און עס רײַסט זיך אַרױס פֿון מײַן אָנגעפֿילטער ברוסט, אָן מײַן װיסן, אַ מין געזאַנג, נאָך שענער װי יאָנטעװ מיטן טאַטן בײַם אָמעד, אַ געזאַנג אָן װערטער, אָן נאָטן, אָן אַ שום מאָטיװ, אַ מין נאַטור־געזאַנג פֿון אַ װאַסערפֿאַל, פֿון יאָגנדיקע כװאַליעס, אַ מין שיר־אַשירים, אַ געטלעכע היספּײַלעס, אַ הימלישע באַגײַסטערונג: אױ־װײ, טאַטע! אױ־װײ, פֿאָטער! אױ־װײ, לעבעדיקער גאָאָאָאָאָט!!!

אָט אַזױ האָט אַרױסבאַװיזן זײַן צופֿרידנהײט מיטן ערשטן פֿרילינגסטאָג פּײסי דעם כאַזנס ייִנגל. גאַנץ אַנדערש האָט דאָס אױסגעדריקט מעני, דעם שאָכנס קעלבל.

מעני, דעם שאָכנס קעלבל, האָט קױדעם אַרײַנגעשטעקט די שװאַרצע נאַסע מאָרדע אין מיסט אַרײַן, אַ שאַר געטאָן מיטן פֿאָדערשטן פֿיסל די ערד אונטער זיך אַ מאָל דרײַ, פֿאַרריסן דעם עק, אױפֿגעשפּרונגען נאָך דעם אױף אַלע פֿיר, און אַרױסגעלאָזט אַ טומפּיקן „מע!“ דער „מע“ האָט מיר אױסגעװיזן אַזױ קאָמיש, אַז איך האָב מיך געמוזט צעלאַכן און נאָכמאַכן פּונקט דעם אײגענעם „מע“ מיטן זעלביקן נוסעך, װאָס מעני. מענין איז דאָס, װײַזט אױס, געפֿעלן, װאָרעם עס האָט לאַנג נישט גענומען, האָט דאָס קעלבל איבערגעכאַזערט דאָס אײגענע נאָך אַ מאָל, מיטן זעלביקן נוסעך און מיטן זעלביקן שפּרונג. זעלבסטפֿאַרשטענדלעך, אַז איך האָב דאָס באַלד נאָכגעטאָן מיט אַלע פּיטשעװקעס, מיטן קאָל און מיטן שפּרונג. אַזױ עטלעכע מאָל: איך אַ שפּרונג, דאָס קעלבל אַ שפּרונג; דאָס קעלבל אַ „מע“, איך אַ „מע“. װער װײס, ביז װאַנען דאָס שפּיל װאָלט זיך אַזױ געצױגן, װען ניט אַ שנײַד פֿון הינטן אין האַלדז אַרײַן פֿון מײַז עלטערן ברודער עליע מיט אַלע זײַנע פֿינף פֿינגער:

― אײַנגעזונקען זאָלסטו װערן! אַ באָכערל פֿון קימאַט נײַן יאָר שטעלט זיך אַװעק טאַנצן מיט אַ קעלבל!... אין שטוב אַרײַן גײ, דו הולטײַ אײנער!... דער טאַטע װעט דיר שױן געבן!...

בלאָטע! דער טאַטע װעט מיר ניט „געבן“ גאָרניט. דער טאַטע איז קראַנק. ער דאַװנט שױן ניט פֿאַרן אָמעד פֿון סימכעס־טױרע אָן. גאַנצע נעכט הוסט ער. עס גײט צו אונדז דער שװאַרצער דאָקטער, אַ גראָבער מיט שװאַרצע װאָנצעס און מיט לאַכעדיקע אױגן ― אַ פֿרײלעכער דאָקטער. מיך רופֿט ער „פּופּיק“ און שנעלט מיר מיט די פֿינגער אין בײַכל אַרײַן. ער זאָגט אָן אַלע מאָל דער מאַמען, מע זאָל מיך ניט שטאָפּן מיט קײן קאַרטאָפֿליעס, און דעם קראַנקן זאָל מען געבן נאָר בוליאָן און מילך, מילך און בוליאָן. די מאַמע הערט אים אױס, און אַז ער גײט אַװעק, באַהאַלט זי דאָס פּאָנעם אין פֿאַרטעך און די אַקסלען טרײסלען זיך בײַ איר... נאָך דעם װישט זי אױס די אױגן, רופֿט אָפּ מײַן ברודער עליע אױף אַ זײַט, און מע סױדעט זיך שטילערהײט. װאָס זײ רײדן ― װײס איך ניט. נאָר מיר דאַכט, זײ קריגן זיך, די מאַמע שיקט אים ערגעץ, ער װיל ניט גײן. ער זאָגט צו איר:

― אײדער אָנקומען צו זײ, װעל איך דיר בעסער גײן אין דער ערד אַרײַן!... איך װעל בעסער שטאַרבן הײַנטיקן טאָג!...

― בײַס דיר אָפּ די צונג, מעשומעד אײנער, װאָס רעדסטו?

אַזױ ענטפֿערט אים די מאַמע שטיל, ציפּעט צונױף די צײן, מאַכט צו אים מיט די הענט, איז גרײט אים דױרעס זײַן. זי װערט אָבער באַלד װײך און מאַכט צו אים:

― װאָס זאָל איך טאָן, מײַן זון, אַ ראַכמאָנעס אױפֿן טאַטן ... מע מוז דאָך אים ראַטעװען! ...

― פֿאַרקױפֿט מען עפּעס. ― זאָגט מײַן ברודער עליע און כאַפּט אַ קוק אױף דער גלעזערנער שאַפֿע. און די מאַמע קוקט אױך אױף דער גלעזערנער שאַפֿע, װישט די אױגן און זאָגט שטיל:

― װאָס זאָל איך פֿאַרקױפֿן? די נעשאָמע? שױן נישטאָ װאָס צו פֿאַרקױפֿן. סײַדן די לײדיקע שאַפֿע?

― פֿאַר װאָס ניט? ― זאָגט איר מײַן ברודער עליע.

― רעצײעך! ― ענטפֿערט אים די מאַמע מיט רױטע אױגן. ― פֿון װאַנען האָבן זיך צו מיר גענומען אַזעלכע ראָצכים קינדער?!

די מאַמע פֿײַערט און קאָכט, װײנט זיך אױס, װישט אױס די אױגן און בעט זיך באַלד איבער. אַזױ איז געװען אױך מיט די ספֿאָרים, מיט דער זילבערנער אַטאָרע פֿונעם טאַלעס, מיט די צװײ געגילטע בעכערלעך, מיט איר זײַדן מאַלבעש, און מיט אַלע איבעריקע זאַכן, װאָס זײַנען פֿאַרקױפֿט געװאָרן בײַ אונדז אײנציקװײַז, און אַלע מאָל אַן אַנדער קױנע.

די ספֿאָרים האָט אַװעקגעקױפֿט מיכל דער פּאַקן־טרעגער, אַ ייִד מיט אַ שיטער בערדל, װאָס ער האַלט דאָס אין אײן קראַצן. מײַן ברודער עליע איז נעבעך געגאַנגען צו אים דרײַ מאָל, אײדער ער האָט אים אַראָפּגעבראַכט. די מאַמע האָט זיך מעכײַע געװען, אַז זי האָט אים דערזען, און באַװיזן אים מיטן פֿינגער, ער זאָל רעדן שטיל, ביכדײ דער טאַטע זאָל נישט הערן. מיכל האָט פֿאַרשטאַנען, פֿאַרריסן דעם קאָפּ אַרױף אױף דער פּאָליצע, זיך געקראַצט אונטערן בערדל און אַ זאָג געטאָן:

― אַנו װײַזט, װאָס האָט איר דאָרטן?

מיט אַ װוּנק האָט מיר די מאַמע באַװיזן, איך זאָל אַרױף אױפֿן טיש און דערלאַנגען די ספֿאָרים. צװײ מאָל איבערכאַזערן איז נישט געװען נױטיק. איך בין מיט אײן שפּרונג אַרױף מיט אַזאַ געדולע, אַז איך האָב מיך אױסגעצױגן איבערן טיש און נאָך געכאַפּט אַ צוגאָב פֿון מײַן ברודער עליע, איך זאָל ניט שפּרינגען, װי אַ מעשוגענער. מײַן ברודער עליע האָט זיך אַלײן מאַטריִעך געװען אױפֿן טיש און האָט דערלאַנגט מיכלען אַלע ספֿאָרים. מיכל האָט מיט אײן האַנט געבלעטערט די ספֿאָרים, מיט דער אַנדערער זיך געקראַצט דאָס בערדל און געזאָגט כעסרױנעס. יעדער סײפֿער האָט זײַן כעסאָרן: דאָרט איז דער בונד געװען נישט גוט. בײַ דעם איז דער רוקן שטאַרק צעגעסן. דאָ איז דער סײפֿער אַלײן קײן סײפֿער ניט. און אַז ער האָט שױן גאַנץ גוט איבערגעקוקט אַלע ספֿאָרים, מיט אַלע בונדן, מיט אַלע רוקנס, האָט ער זיך אַ קראַץ געטאָן אין בערדל:

― עס זאָל זײַן מישנײַעסן, אַ גאַנצער גאַנג, װאָלט איך זײ עפֿשער אַװעקגעקױפֿט.

די מאַמע איז געװאָרן טױט װי די װאַנט, און מײַן ברודער עליע איז, פֿאַרקערט, געװאָרן רױט װי פֿײַער; ער איז אָנגעפֿאַלן אױפֿן פּאַקן־טרעגער:

― האָט איר דאָך לעכאַטכילע געקאָנט זאָגן, אַז איר קױפֿט נאָר מישנײַעסן! װאָס זײַט איר געקומען דולן אַ ספּאָדיק און דרײען אַ מױעך?

― לאָז זײַן שטיל! ― בעט זיך בײַ אים די מאַמע, און עס הערט זיך אַ הײזעריקע שטים פֿונעם צװײטן אַלקער, װוּ דער טאַטע ליגט:

― װער איז דאָרטן?

― קײנער ניט! ― ענטפֿערט אים די מאַמע און שיקט אָפּ מײַן ברודער עליען צום קראַנקן, און אַלײן האַנדלט זי מיט מיכל דעם פּאַקן־טרעגער, פֿאַרהאַנדלט אים די ספֿאָרים, אַ פּאָנעם, פֿאַר זײער װינציק געלט, װאָרעם אַז מײַן ברודער עליע קומט אַרױס פֿונעם טאַטנס אַלקער און פֿרעגט איר: „װיפֿל?“ ― שטופּט זי אים אָפּ און זאָגט אים: „עס איז ניט דײַן אײסעק!“ ... און מיכל כאַפּט די ספֿאָרים גיך־גיך, פּאַקט זײ אײַן אין אַ זאַק אַרײַן און מאַכט פּלײטע.


פֿון די אַלע זאַכן, װאָס מיר האָבן אױספֿאַרקױפֿט פֿון שטוב, האָט מיר קײנע פֿון זײ ניט צוגעשטעלט אַזױ פֿיל פֿאַרגעניגן, װי די גלעזערנע שאַפֿע.

עמעס, די זילבערנע אַטאָרע פֿונעם טאַטנס טאַלעס אַז מען האָט באַדאַרפֿט אָפּטרענען, איז אױך געװען פֿאַר מיר אַ שטיקל יאָנטעװ. קױדעם ― דאָס דינגען זיך מיט יאָסל דעם גאָלדשמיד, אַ בלײכער ייִד מיט אַ רױטער פּליאַמע אױפֿן פּאָנעם. דרײַ מאָל איז ער אַװעקגעגאַנגען צוריק ― און אױסגעפֿירט האָט ער. נאָך דעם האָט ער זיך אַװעקגעזעצט אַ פֿוס איבער אַ פֿוס צום פֿענצטער מיטן טאַטנס טאַלעס, אַרױסגענומען אַ קלײן מעסערל מיט אַ געל קלעצל פֿון הירשנבײן, אױסגעבױגן דעם מיטלסטן פֿינגער און גענומען טרענען די אַטאָרע אַזױ קונציק, אַז װען איך קאָן אַזױ טרענען אַטאָרעס, װאָלט איך, דאַכט זיך, געװען אײנער אַ גליקלעכער! און פֿון דעסט װעגן, האָט איר באַדאַרפֿט אָנקוקן דעמאָלט די מאַמע מײַנע, װי אַזױ זי האָט זיך עס אַ ביסל צעװײנט! אַפֿילע מײַן ברודער עליע, װאָס ער איז שױן אַ באָכער און אַ כאָסן, האָט זיך עפּעס אױך מאָדנע אױסגעבױגן מיטן פּאָנעם צו דער טיר, קלױמערשט געשנײַצט די נאָז מיט אײן פֿינגער, פֿאַרקרימט דאָס פּאָנעם און אַרױסגעלאָזט אַ מאָדנעם קװיטש פֿונעם האַלדז און געװישט מיט דער פּאָלע די אױגן.

― װאָס איז דאָרטן? ― פֿרעגט דער טאַטע פֿון זײַן קראַנקן־אַלקער.

― גאָרניט! ― ענטפֿערט אים די מאַמע און װישט די רױטע אױגן, און די אונטערשטע ליפּ מיט איר גאַנצן האַלבן פּאָנעם טרײסלט זיך אַזױ, אַז מען דאַרף זײַן שטאַרקער פֿון אײַזן, מע זאָל ניט פּלאַצן פֿאַר געלעכטער. נאָר װי קומט דאָס צו דער גלעזערנער שאַפֿע?

ערשטנס, װאָס הײסט מע װעט זי צונעמען? מיך האָט זיך טאָמעד געדאַכט, אַז אונדזער גלעזערנע שאַפֿע איז צונױפֿגעװאַקסן מיט דער װאַנט, ― װי אַזױ װעט מען זי נעמען? צװײטנס, װוּ װעט די מאַמע פֿאַרשליסן דאָס ברױט, מיט דער כאַלע, מיט די טעלער, מיט די בלײַענע לעפֿל און גאָפּלען (צװײ זילבערנע לעפֿל און אײן גאָפּל אַ זילבערנעם האָבן מיר געהאַט, האָט זײ די מאַמע שױן לאַנג פֿאַרקױפֿט!), און װוּ װעלן מיר האַלטן פּײסעך די מאַצע? די געדאַנקען זײַנען מיר געקומען אױפֿן קאָפּ, בעשאַס נאַכמען דער סטאָליער איז געשטאַנען און געמאָסטן די שאַפֿע מיט זײַן גרױסן רױטן נאָגל פֿונעם גראָבן פֿינגער פֿון דער אױסגעשמירטער האַנט. ער האָט אַלץ געדרונגען, אַז די שאַפֿע װעט ניט אַרױס פֿון דער טיר. אַ סימען: אָט האָט איר אײַך די ברײט פֿון דער שאַפֿע און אָט האָט איר די טיר ― אָסער אױב זי װעט אַרױס!

― װי אַזױ זשע איז זי אַרײַן? ― פֿרעגט אים מײַן ברודער עליע.

― גײ פֿרעג זי! ― ענטפֿערט אים נאַכמען מיט קאַאַס. ― איך װײס, װי אַזױ זי איז אַרײַן? מע האָט זי אַרײַנגעטראָגן, איז זי אַרײַן!...

אײן מינוט איז געװען אַזעלכע, װאָס איך האָב מױרע געהאַט פֿאַר דער שאַפֿע. דאָס הײסט, איך האָב געמײנט, זי בלײַבט בײַ אונדז. עס האָט אָבער לאַנג נישט גענומען, און נאַכמען דער סטאָליער איז געקומען מיט זײַנע צװײ באָנים, אױך סטאָליאַרעס, און מען האָט געגעבן אַ נעם אונדזער גלעזערנע שאַפֿע, טאַקע נאָר װי דער רועך דעם מעלאַמעד; פֿריִער איז געגאַנגען נאַכמען, נאָך דעם בײדע באָנים, הינטן ― איך. דער פֿאָטער האָט געקאָמאַנדעװעט: „קאָפּל, אָן אַ זײַט! מענדל, רעכטס! קאָפּל, ניט לױף! מענדל, האַלט!“... איך האָב זײ געהאָלפֿן נאָכטאַנצן. די מאַמע און מײַן ברודער עליע האָבן ניט געװאָלט העלפֿן. זײ זײַנען געשטאַנען, געקוקט אױף דער לײדיקער װאַנט, װאָס איז געװען באַדעקט מיט שפּינװעבס, און האָבן געװײנט... אַן אַקציע מיט די צװײ ― נאָר זײ װײנען!... פּלוצעם ― טראַך! סאַמע בײַ דער טיר האָט געפּלאַצט דאָס גלאָז. און דער סטאָליער מיט די באָנים האָבן גענומען זידלען זיך, אַרױפֿלײגן אײנס אױף דאָס אַנדערע די באָד: „אַ ריר פֿון אַ בלײַענעם פֿױגל!“, „בערישע פֿיס!“, „דער רועך כאַפּט אים אַװעק!“, „ברעך דעם קאָפּ, צון אַל די שװאַרצע יאָר!...

― װאָס איז דאָרטן? ― הערט זיך אַ הײזעריק קאָל פֿונעם קראַנקן־אַלקער.

― גאָרנישט! ― ענטפֿערט די מאַמע און װישט די אױגן.

די בעסטע סימכע פֿון אַלע סימכעס איז געװען בײַ מיר, אַז ס'איז געקומען צו מײַן ברודער עליעס קאַנאַפּקע און צו מײַן בעטל. מײַן ברודער עליעס קאַנאַפּקע איז פֿריִער געװען אַ קאַנאַפּע, װאָס מע פֿלעגט אױף איר זיצן. נאָך זינט מײַן ברודער עליע איז געװאָרן אַ כאָסן און האָט אָנגעהױבן צו שלאָפֿן אױף דער קאַנאַפּע און איך אױף זײַן בעטל, איז די קאַנאַפּע געװאָרן אַ „קאַנאַפּקע“. אַ מאָל, אין די גוטע יאָרן, אַז דער טאַטע איז געװען געזונט און געדאַװנט מוסאָפֿים אין דער קאַצאָװישער קלױז מיט פֿיר מעשאָרערים, האָט די קאַנאַפּע געהאַט אין זיך „שפּרינזינעס“. איצט זײַנען שױן די „שפּרינזינעס“ געװען מײַנע. איך האָב פֿון זײ געמאַכט קאָלאַמינים פֿאָקוסן שעבאָױלעם: צעקאַליעטשעט די הענט, שיִער ניט אַרױסגענומען זיך אַן אױג, אָנגעטאָן זײ אײן מאָל אױפֿן האַלדז און געשטאַנען אַ מינוט אױף צו דערװאָרגן װערן. ביז מײַן ברודער עליע האָט מיך גוט אָנגעבוכעט און פֿאַרװאָרפֿן די „שפּרינזינעס“ אױפֿן בױדעם און צוגענומען דעם לײטער.

אָפּגעהאַנדלט די קאַנאַפּע מיטן בעטל האָט כאַנע די ייִדענע. אײדער כאַנע האָט דאָס מעבל אָפּגעקױפֿט, האָט זי די מאַמע נישט צוגעלאָזט אַרײַנקוקן אינעװײניק אין טאָך אַרײַן: „אָט דאָס, װאָס איר זעט, דאָס קאָנט איר האַנדלען; קוקן איז נישטאָ װאָס!“ נאָר אַז כאַנע האָט זיך אױסגעדונגען און געגעבן אַן אױפֿגאָב, איז זי צוגעגאַנגען צו דער קאַנאַפּע און צום בעטל, אױפֿגעהױבן דאָס בעטגעװאַנט, פּאַװאָלינקע אַרײַנגעקוקט אין אַלע פֿאַרבאָרגענע ערטער און האָט שטאַרק געשפּיגן... די מאַמע איז געװען ברױגעז פֿאַרן שפּײַען, געװאָלט אומקערן דעם אױפֿגאָב, האָט זיך אַרײַנגעמישט מײַן ברודער עליע:

― געקױפֿט, איז פֿאַרפֿאַלן!

אױסגעבעט אױף דער ערד, האָבן מיר זיך אױסגעצױגן בײדע, איך און מײַן ברודער עליע, װי די גראַפֿן, צוגעדעקט זיך בײדע מיט אײן קאָלדרע (זײַנע האָט מען פֿאַרקױפֿט), און עס איז מיר געװען זײער אײַנגענעם צו הערן פֿון מײַן עלטערן ברודער, אַז אױף דער ערד צו שלאָפֿן איז גאָר ניט אַזױ שלעכט.

איך װאַרט אָפּ ביז ער לײענט אָפּ קרישמע און װערט אַנטשלאָפֿן, דעמאָלט נעם איך זיך קאַטשען איבער דער גאַנצער ערד. פּלאַץ איז הײַנט דאָ, באָרכאַשעם, גענוג. אַ פֿעלד, אַ פֿאַרגעניגן, אַ גאַנײדן!...

― װאָס טוט מען װײַטער?

אַזױ זאָגט די מאַמע צו מײַן ברודער עליע אײן מאָל אין אַ פֿרימאָרגן און באַטראַכט מיט אַ געקנײטשטן שטערן די לײדיקע פֿיר װענט. איך און מײַן ברודער עליע העלפֿן איר באַקוקן די פֿיר װענט. מײַן ברודער עליע קוקט אױף מיר פֿאַרזאָרגט און מיט ראַכמאָנעס.

― גײ אין דרױסן! ― מאַכט ער צו מיר שטרענג. ― מיר דאַרפֿן דאָ עפּעס רעדן...

אױף אײן פֿוס שפּרינג איך אַרױס אין דרױסן אַרױס ― און, פֿאַרשטײט זיך, גלײַך צום שאָכנס קעלבל.

די לעצטע צײַט האָט זיך „מעני“ געגעבן אַ הױב אױף די פֿיסלעך, קײן אײנהאָרע אױסגעװאַקסן, געװאָרן שײן, דאָס שװאַרצע מאָרדעלע כײנעװדיק, די קײַלעכדיקע אױגן קלוג, מיט פֿאַרשטאַנד, װי לעהאַװדל אַ מענטש, אַ באַרדאַאַס, קוקט אַרױס, מען זאָל דעם עפּעס געבן אין מױל אַרײַן, האָט ליב, אַז מע קראַצט דעם מיט צװײ פֿינגער אונטערן העלדזל.

― שױן? דו האָסט זיך שױן װידער צוגעקאָמפּאַניעט מיטן קעלבל? קאָנסט זיך גאָר ניט צעשײדן מיט דײַן טײַערן כאַװער?

אַזױ זאָגט צו מיר מײַן ברודער עליע שױן אָן קלאָלעס און נעמט מיך פֿאַר אַ האַנט און זאָגט, אַז ער גײט מיט מיר צו הערש־בער דעם כאַזן. בײַ הערש־בער דעם כאַזן, זאָגט ער, װעט מיר זײַן גוט. ערשטנס, זאָגט ער, װעל איך האָבן װאָס צו עסן. אין דער הײם איז ניט גוט, זאָגט ער; דער טאַטע, זאָגט ער, איז קראַנק, מען דאַרף אים, זאָגט ער, ראַטעװען. מיר ראַטעװען אים, זאָגט ער, װי װײַט מיר קאָנען. און מײַן ברודער עליע צעשפּיליעט די קאַפּאָטע און װײַזט מיר אױף זײַן זשילעט:

― אָט האָב איך געהאַט אַ זײגער, אַ מאַטאָנע פֿון מײַן מעכוטן, האָב איך אים פֿאַרקױפֿט. דער מעכוטן זאָל װיסן, װאָלט זיך געטאָן כױשעך! די װעלט װאָלט זיך איבערגעקערט!...

איך דאַנק און לױב גאָט, װאָס זײַן מעכוטן װײס ניט פֿונעם זײגער און װאָס די װעלט קערט זיך נאָך ניט איבער. װײ! װײ! װען כאָלילע, די שאָ זאָל גאָר ניט זײַן, עס קערט זיך איבער די װעלט, װאָס װאָלט דעמאָלט זײַן מיט מענין, מיטן שאָכנס קעלבל? אַ שטומע צונג!...

― אָט זײַנען מיר געקומען! ― מאַכט צו מיר מײַן ברודער עליע, װאָס װערט צו מיר אַלע מינוט מער צוגעלאָזט און פֿרײַנדלעך.

הערש־בער דער כאַזן איז אַ ייִד אַ „מענאַגן“. דאָס הײסט, ער אַלײן קאָן ניט זינגען; ער האָט נעבעך קײן קאָל נישט. אַזױ האָב איך געהערט פֿון טאַטן. נאָר ער פֿאַרשטײט נעגינע. און זינגערלעך האָט ער אַ שטיקלעך פֿופֿצן, און איז אַ בײזער מענטש ― סאַקאָנעס! ער פֿאַרהערט מיך זינגען. איך זאָג אים אַ „מאָגן־אָװעס“ מיט אַ „דרײדל“. ער גלעט מיך און זאָגט צו מײַן ברודער, אַז איך האָב אַ „סאָפּראַנאָ“. מײַן ברודער זאָגט, אַז ניט נאָר אַ סאָפּראַנאָ, נאָר אַ סאָפּראַנאָ שעבע סאָפּראַנאָ!... מײַן ברודער עליע דינגט זיך מיט אים, נעמט אַן אױפֿגאָב און זאָגט מיר, אַז איך בלײַב שױן דאָ, בײַ הערש־בער דעם כאַזן. איך זאָל אים פֿאָלגן, זאָגט ער, און איך זאָל ניט בענקען!...

אים איז גרינג צו זאָגן, איך זאָל נישט בענקען! װי אַזױ זאָל איך ניט בענקען זומער־לעבן? די זון באַקט, דער הימל איז װי אַ קרישטאָל, די בלאָטע האָט שױן לאַנג אױסגעטריקנט. אין דרױסן בײַ אונדז נעבן שטוב ליגן קלעצער. נישט אונדזערע, דאָס איז יאָסיע דעם נאָגעדס קלעצער. ער קלױבט זיך בױען אַ שטוב, האָט ער צוגעגרײט קלעצער, האָט ער ניט װוּ זײ אָפּצולײגן, האָט ער זײ אָפּגעװאָרפֿן נעבן אונדז. לאַנג לעבן זאָל ער, יאָסיע דער נאָגעד! װאָרעם פֿון די קלעצער קאָן איך מיר מאַכן אַ „קרעפּאָסט“, און צװישן די קלעצער װאַקסן שטעכלקעס מיט קריגעלעך. די שטעכלקעס זײַנען גוט אױף צו שטעכן, און די קריגעלעך בלאָזט מען אָן און מען טוט זײ אַ קנאַק אָן שטערן ― פּלאַצן זײ.

מיר איז גוט. מענין, אונדזער שאָכנס קעלבל, איז אױך גוט. איך און מעני זײַנען די אײנציקע באַלעבאַטים אָט דאָ, „אינעװײניק אין דרױסן“, און װי אַזױ זאָל איך ניט בענקען נאָך מענין, אונדזער שאָכנס קעלבל?...

עס איז שױן באַלד דרײַ װאָכן, װי איך בין בײַ הערש־בער דעם כאַזן, און זינגען זינג איך קימאַט גאָרניט. איך האָב אַן אַנדער אַרבעט. איך טראָג זיך אַרום מיט זײַן דאָבציען. דאָבציע איז אַ קינד אַ הױקער. קײן צװײ יאָר אַלט, און פֿונדעסטװעגן איז זי, קײן אײנהאָרע, אַ שװערינקע, שװערער פֿון מיר. איך רײַס מיר אײַן דאָס געזונט, זי טראָגנדיק. דאָבציע האָט מיך ליב. זי כאַפּט מיך אַרום מיט אירע דאַרע הענטלעך און טשעפּעט זיך אָן מיט די דינע פֿינגערלעך. זי רופֿט מיך „קיקאָ“. װאָס עפּעס קיקאָ, װײס איך ניט. דאָבציע האָט מיך ליב. לאָזט זי מיך ניט שלאָפֿן גאַנצע נעכט: „קיקאָ, קי!“ ― דאָס הײסט, איך זאָל זי װיגן. דאָבציע האָט מיך ליב. אַז איך עס, רײַסט זי בײַ מיר פֿונעם מױל: „קיקאָ, פּי!“ ― דאָס הײסט: גיב עס מיר!... עס ציט מיך אַהײם. דאָס עסן איז דאָ אױך ניט אײַ־אײַ־אײַ... יאָנטעװ. שװוּעס אױף דער נאַכט. עס װילט זיך גײן אין דרױסן זען, װי דער הימל שפּאַלט זיך. דאָבציע לאָזט ניט. דאָבציע האָט מיך ליב: „קיקאָ, קי!“ ― איך זאָל זי װיגן. איך װיג זי און װיג זי און װער אַנטשלאָפֿן. און עס קומט צו מיר אַ גאַסט ― מעני דעם שאָכנס קעלבל, קוקט אױף מיר מיט אױגן, װי אַ באַרדאַאַס, און זאָגט מיר: קום! און מיר לאָזן זיך גײן באַרג־אַראָפּ, צום טײַך. נישט לאַנג געטראַכט, פֿאַרקאַטשע איך די הײזלעך: האָפּ! איך בין שױן אין טײַך. איך שװים, און מעני שװימט מיך נאָך. אױף יענער זײַט איז גוט. ניטאָ קײן כאַזן, ניטאָ קײן דאָבציע, ניטאָ קײן קראַנקער טאַטע... איך כאַפּ זיך אױף ―. עס איז נאָר אַ כאָלעם. אַנטלױפֿן! אַנטלױפֿן! אַנטלױפֿן! װי אַזױ אַנטלױפֿט מען? װוּהין? אַהײם, געװײנטלעך. הערש־בער דער כאַזן איז שױן אָבער אױפֿגעשטאַנען פֿריִער פֿון מיר. ער האָט אַ גרױסן קאַמערטאָן, פּרוּװט אים מיט די צײן, טראָגט צו צום אױער. ער הײסט מיר אָנטאָן זיך אױף גיך און גײן מיט אים אין שול. מע װעט הײַנט צו מוסעף זאָגן „אַן אױסגעשטעלטע זאַך“. אין שול זע איך מײַן ברודער עליע. װי קומט ער אַהער? ער דאַװנט דאָך גאָר בײַ די קאַצאָװים, דאָרט װוּ דער טאַטע איז כאַזן! װאָס באַדײַט עס?... מײַן ברודער עליע רעדט עפּעס מיט הערש־בער דעם כאַזן. הערש־בער דער כאַזן איז ניט צופֿרידן. ער זאָגט:

― געדענק זשע, לעמאַנאַשעם, טײקעף נאָכן עסן!... ― קום! װעסטו זיך זען מיטן טאַטן! ― אַזױ זאָגט צו מיר מײַן ברודער עליע, און מיר גײען אַהײם אין צװײען. ער גײט, און איך שפּרינג. איך לױף, איך פֿלי.

― האָב צײַט! װאָס פֿליסטו אַזױ? ― זאָגט צו מיר מײַן ברודער עליע און האַלט מיך צו. אים װילט זיך, אַ פּאָנעם, מיט מיר אַ ביסל רעדן.

― דו װײסט? דער טאַטע איז קראַנק, זײער זײער קראַנק!... גאָט װײס, װאָס עס װעט זײַן מיט אים... מען דאַרף אים ראַטעװען, ניטאָ מיט װאָס... קײנער װיל ניט העלפֿן... אין „העגדעש“ װיל די מאַמע אים נישט לאָזן בעשום־אױפֿן! זי װעט פֿריִער שטאַרבן, זאָגט זי, אײדער לאָזן אים אין העגדעש!... שאַ, אָט גײט די מאַמע.

מיט אױסגעשטרעקטע הענט גײט אונדז די מאַמע אַקעגן, פֿאַלט מיר אױפֿן האַלדז, און איך פֿיל אױף מײַנע באַקן אַ פֿרעמדע טרער. מײַן ברודער עליע גײט צום קראַנקן טאַטן, און איך מיט דער מאַמען בלײַבן שטײן אין דרױסן. מען האָט זיך אונדז אַרומגעשטעלט פֿון אַלע זײַטן: אונדזער שאָכנס װײַב פּעסיע די גראָבע, און איר טאָכטער מינדל, און איר שנור פּערל, און נאָך אַ צװײ װײַבלעך.

― איר האָט אַ גאַסט אױף שװוּעס? גאָט ליב אײַך מיט אײַער גאַסט!

די מאַמע לאָזט אַראָפּ די אָנגעשװאָלענע אױגן.

― אַ גאַסט. מישטײנס געזאָגט, אַ קינד. געקומען געװאָר װערן דעם קראַנקן טאַטן. פֿאָרט אַ קינד...

אַזױ זאָגט די מאַמע צו דער גאַנצער קנופֿיע װײַבער, און צום שאָכנס װײַב, צו פּעסיען, זאָגט זי עקסטראַ, שטילערהײט, בעשאַס פּעסיע שאָקלט מיטן קאָפּ:

― אַ שטאָט! עמעצער זאָל זיך אַפֿילע אַרומקוקן... דרײַ און צװאַנציק יאָר אָפּגעקלאַפּט בײַם אָמעד... דאָס געזונט אַװעקגעלײגט... איך װאָלט אים עפֿשער ראַטעװען ― נישטאָ מיט װאָס... אַלץ, באָרכאַשעם, פֿאַרקױפֿט... דאָס לעצטע קישעלע... דאָס קינד באַשטעלט בײַ אַ כאַזן... אַלץ צוליב אים ... אַלץ צוליבן קראַנקן ... אַזױ באַקלאָגט זיך די מאַמע פֿאַר איר שכײנע פּעסיע, שטײענדיק אין דרױסן. איך דרײ דעם קאָפּ אױף אַלע זײַטן.

― װעמען זוכסטו? מאַכט צו מיר די מאַמע.

― װעמען זוכט אַ קונדעס? דאָס קעלבל מינאַסטאַם...

אַזױ זאָגט פּעסיע אונדזער שכײנע און מאַכט צו מיר מיט אַ מאָדנע פֿרײַנדשאַפֿט:

― עעע, ייִנגעלע! נישטאָ קײן קעלבל! געמוזט פֿאַרקױפֿן דאָס דעם קאַצעװ. אַ ברײרע האָט מען? גענוג אַז מען דאַרף האָדעװען אײן סקאַטינע ― נאָך צװײ סקאַטינעס טראָגן אױפֿן קאָפּ!...

איז שױן בײַ איר דאָס קעלבל, דאַנקען גאָט, אױך געװאָרן אַ סקאַטינע?...

אַ מאָדנע ייִדענע אָט די פּעסיע. אומעטום שטופּט זי אַרײַן איר נאָז. זי דאַרף װיסן, צי האָבן מיר אַ מילכיקע סודע?

― אַקעגן װאָס פֿרעגט איר דאָס? ― פֿרעגט בײַ איר די מאַמע.

― גלאַט אַזױ! ― זאָגט פּעסיע, הױבט אױף די שאַל און שטופּט דער מאַמען אַ טעפּל מיט סמעטענע. די מאַמע שטופּט אָפּ דאָס טעפּל מיט בײדע הענט.

― גאָט איז מיט אײַך, פּעסיע! װאָס טוט איר דאָס? װאָס זײַנען מיר? כאָלילע עפּעס װײס איך װער? איר קענט מיך נישט?

― אַדעראַבע, ― פֿאַרענטפֿערט זיך פּעסיע ― טאַקע װײַל איך קען אײַך. דאָס בעהײמעלע, קײן אײנהאָרע ניט, האָט זיך די לעצטע צײַט פֿאַרריכט. פֿאַראַן, קײן אײנהאָרע, קעז און פּוטער. איך לײַ אײַך אױס... איר װעט מיר, אים־ייִרצע־האַשעם, אָפּגעבן...

און פּעסיע די שכײנע רעדט נאָך לאַנג מיט דער מאַמען, און מיר ציט דאָס האַרץ צו די קלעצער, צום קעלבל, צום קעלבל, צום קעלבל!... איך זאָל מיך ניט שעמען, װאָלט איך מיך צעװײנט...

― אַז דער טאַטע װעט דיך פֿרעגן, זאָלסטו זאָגן: אַ דאַנק גאָט!

אַזױ זאָגט מיר אָן די מאַמע, און מײַן ברודער עליע גיט דאָס מיר צו פֿאַרשטײן אַ ביסל ברײטער:

― זאָלסט זיך ניט באַקלאָגן, ניט דערצײלן קײן פּיזמױנעס, נעכטיקע טעג. זאָלסט נאָר זאָגן: אַ דאַנק גאָט. דו הערסט, װאָס מע רעדט צו דיר?

און מײַן ברודער עליע פֿירט מיך אַרײַן אין קראַנקן־כײדער. דער טיש איז אָנגעשטעלט מיט פֿלעשעלעך, פּידעלעך, באַנקעלעך. סע שמעקט אַפּטײק. דאָס פֿענצטער איז צוגעמאַכט. לעקאָװעד שװוּעס האָט מען אים צוגעקליבן דעם כײדער מיט גרינס, צוקאָפּנס איבערן בעטל האָט מען אים אױפֿגעהאַנגען אַ מאָגן־דאָװעד פֿון „ליוביסטיק“. דאָס איז מײַן ברודער עליעס אַרבעט. אױף דער ערד איז אױסגעשפּרײט שמעקנדיק גראָז. דער טאַטע דערזעט מיך, רופֿט מיך צו צו זיך מיט אַ לאַנגן דאַרן פֿינגער. מײַן ברודער עליע שטופּט מיך אונטער. איך גײ צו צום טאַטן. איך האָב אים קױם דערקענט. דאָס פּאָנעם װי לײם. די גרױע האָר גלאַנצן, שטאַרצן אײנציקװײַז, װי אַרײַנגעשטרײַכטע, פֿרעמדע האָר. די שװאַרצע אױגן זיצן טיף, װי אַרײַנגעפֿאַסטע, פֿרעמדע אױגן. די צײן זעען אױס, װי אַרײַנגעזעצטע, פֿרעמדע צײן. דער האַלדז איז אַזױ דין, אַז קױם װאָס דער קאָפּ האַלט זיך אױף אים. אַ גליק, װאָס ער קאָן ניט זיצן... מיט די ליפּן מאַכט ער עפּעס מאָדנע, װי אַ מענטש בעשאַס ער שװימט: מפּפֿו!... ער לײגט אַרױף אױף מײַן פּאָנעם אַ הײסע האַנט מיט בײנערדיקע פֿינגער, דאָס פּאָנעם מאַכט אַ קרומען שמײכל, װי אַ מעס.

אין דעם קומט אָן די מאַמע. נאָך איר דער דאָקטער, דער פֿרײלעכער שװאַרצער דאָקטער מיט די גרױסע װאָנצעס. ער באַגעגנט מיך, װי אַן אַלטן גוטן ברודער. ער איז מיר מעכאַבעד מיט אַ שנעל אין בײַכל און מאַכט צום טאַטן פֿרײלעך:

― איר האָט אַ גאַסט אױף שװוּעס? גאָט ליב אײַך מיט אײַער גאַסט!

― אַ דאַנק! ― זאָגט די מאַמע און װינקט צום דאָקטער, ער זאָל באַטראַכטן דעם כױלע און זאָל אים עפּעס פֿאַרשרײַבן. דער שװאַרצער דאָקטער עפֿנט דאָס פֿענצטער מיט אַ ראַש און בײזערט זיך אױף מײַז ברודער עליע, פֿאַר װאָס מע האַלט דאָס פֿענצטער צו.

― איך האָב אײַך טױזנט מאָל געזאָגט, אַז אַ פֿענצטער האָט ליב, אַז מען האַלט אים אָפֿן!

מײַן ברודער עליע װינקט אױף דער מאַמען, אַז דאָס איז די מאַמע שולדיק: זי לאָזט נישט עפֿענען קײן פֿענצטער, האָט מױרע פֿאַרן טאַטן, ער זאָל זיך כאָלילע נישט פֿאַרקילן. די מאַמע װינקט צום דאָקטער, ער זאָל שױן באַטראַכטן גיכער דעם כױלע און זאָל אים עפּעס פֿאַרשרײַבן... דער שװאַרצער דאָקטער נעמט אַרױס דעם זײגער, אַ גרױסן גאָלדענעם זײגער. מײַן ברודער עליע קוקט זיך אײַן מיט בײדע אױגן אױפֿן דאָקטערס זײגער. דער דאָקטער באַמערקט דאָס.

― איר װילט װיסן, װוּ האַלט דער זײגער? אָן פֿיר האַלב עלף. װיפֿל איז בײַ אײַך?

― מײַן זײגער שטײט. ― ענטפֿערט אים מײַן ברודער עליע און װערט מאָדנע רױט פֿון דער שפּיץ נאָז ביז אױף יענער זײַט אױערן.

די מאַמע רוט ניט. זי װאָלט גערן, מע זאָל שױן באַטראַכטן דעם כױלע און אים עפּעס פֿאַרשרײַבן... דער דאָקטער האָט אָבער צײַט. ער פֿרעגט זיך אױס בײַ דער מאַמען זײַטיקע איניאָנים: װען איז מײַן ברודערס כאַסענע? און װאָס זאָגט הערש־בער דער כאַזן אױף מײַן שטים? בײַ מיר דאַרף זײַן, זאָגט ער, אַ גוטע שטים. אַ שטים, זאָגט ער, גײט בעיערושע. די מאַמע עקט זיך! מיט אַ מאָל טוט זיך דער דאָקטער אַ דרײ אױס מיטן בענקל צום קראַנקן טאַטן, נעמט אים אָן בײַ דער טרוקענער הײסער האַנט:

― נו, כאַזן, װי אַזױ דאַװנט מען עפּעס בײַ אונדז הײַנטיקן שװוּעס?

― אַ דאַנק גאָט! ― ענטפֿערט אים דער טאַטע מיט אַ שמײכל פֿון אַ מעס.

― דעהײַנע? װינציקער געהוסט? גוט געשלאָפֿן? ― פֿרעגט אים דער דאָקטער און בױגט זיך אײַן צו אים גאַנץ נאָענט.

― נײן! ― ענטפֿערט אים דער טאַטע, קױם װאָס ער כאַפּט דעם אָטעם. ― אַדעראַבע... הוסטן הוסט מען... און שלאָפֿן שלאָפֿט מען דאַװקע ניט... נאָר דאַנקען גאָט... ס'איז שװוּעס... אַזאַ טאָג... מעקאַבל געװען די טױרע... הײַנט אַ גאַסט... אַ גאַסט אױף שװוּעס...

אַלעמענס אױגן קוקן אױפֿן „גאַסט“, און דער „גאַסט“ קוקט אַראָפּ אױף דער ערד, און דער קאָפּ איז אים אין דרױסן, ערגעץ בײַ די קלעצער. בײַ די שטעכלקעס, װאָס שטעכן, בײַ די קריגעלעך, װאָס קנאַקן, בײַם שאָכנס קעלבל דעם באַרדאַאַס, װאָס איז שױן געװאָרן אַ „סקאַטינע“, בײַם טײַכל, װאָס רױשט דאָרט באַרג־אַראָפּ, אָדער גאָר אין דער הױכער, ברײטער, טיפֿער, בלױער יאַרמלקע, װאָס מע רופֿט דאָס הימל...

דאָס ביסל „מילכיקס“, װאָס אונדזער שכײנע, פּעסיע די גראָבע, האָט אונדז „אױסגעליִען“, איז אונדז, נישקאָשע, צו נוץ געקומען. איך און מײַן ברודער עליע האָבן דאָס געמאַכט אַ מילכיקע סודע, געטונקען בײדע פֿון אײן שאָל פֿרישע כאַלע אין דער קאַלטער סמעטענע, און ס'איז טאַקע געװען גאָרניט שלעכט.

„אײן כעסאָרן, װאָס אַזױ װינציק“. ― האָט באַמערקט מײַן ברודער עליע, װאָס איז דעם טאָג געװען זײער האָפֿערדיק, אַזױ האָפֿערדיק, אַז ער האָט מיר צוליב געטאָן, איך זאָל ניט גײן אַזױ גיך צוריק צו הערש־בער דעם כאַזן און איך זאָל זיך נאָך אַ ביסל שפּילן אין דער הײם.

― דו ביסט דאָך בײַ אונדז אַן אױרעך אױף שװוּעס, ― האָט ער מיר געזאָגט און ערלױבט צו שפּילן זיך אין דרױסן אױף די קלעצער, נאָר מיט אַ טנײַ, איך זאָל ניט קלעטערן צו פֿיל און כאָלילע ניט צערײַסן די אײנציקע פּאָר הײזלעך.

כאַ־כאַ־כאַ! נישט צערײַסן די אײנציקע פּאָר הײזלעך? נישטאָ װער ס'זאָל לאַכן, װי איך בין אַ ייִד! איר זאָלט זען אַ פּאָר הײזלעך ―. נו־נו! לאָמיר בעסער ניט רײדן פֿון קײן הױזן!... לאָמיר בעסער רײדן פֿון יאָסיע דעם נאָגעדס קלעצער. אײַ, קלעצער, קלעצער! יאָסיע דער נאָגעד מײנט, אַז די קלעצער זײַנען זײַנע קלעצער. אַ נעכטיקער טאָג! די קלעצער זײַנען מײַנע קלעצער! איך האָב מיר געמאַכט פֿון זײ אַ פּאַלאַץ מיט אַ װײַנגאָרטן. איך בין דער פּרינץ. דער פּרינץ שפּאַצירט אַרום פֿראַנק און פֿרײַ בײַ זיך אין װײַנגאָרטן, רײַסט אָפּ אַ קריגעלע ― אַ קנאַק אין שטערן, נאָך אַ קריגעלע ― אַ קנאַק אָן שטערן ... אַלע זײַנען מיר מעקאַנע. אַפֿילע. אַפֿילע יאָסיע דעם נאָגעדס ייִנגל, הענעך מיטן אײגל, פֿאַרגינט מיר ניט מײַן גוטס. ער גײט פֿאַרבײַ אין זײַנע נײַע ליוסטרינענע מאַלבושימלעך און װײַזט מיר אױף מײַנע הױזן און לאַכט און קרימט דאָס אײגל און זאָגט צו מיר:

― זע נאָר, זאָלסט עפּעס ניט פֿאַרלירן...

― גײ בעסער אַװעק מיט גוטן, ― זאָג איך אים ― אַניט, רוף איך אַרױס מײַן ברודער עליע!...

פֿאַר מײַן ברודער עליע האָבן אַלע ייִנגלעך דערעכערעץ, און הענעך מיטן אײגל טראָגט זיך אָפּ, און איך בלײַב װידער אַלײן, װידער דער זעלבער פּרינץ בײַ זיך אין װײַנגאָרטן... אַן אַװײרע נאָר, װאָס „מעני“ איז דאָ ניטאָ! אונדזער שאָכנס קעלבל איז שױן מער ניט קײן קעלבל. עס איז שױן אַ „סקאַטינע“ (אַזױ זאָגט אונדזער שכײנע פּעסיע). װאָס הײסט דאָס אַ סקאַטינאַ? און צוליב װאָס האָט מען דאָס פֿאַרקױפֿט צום קאַצעװ? שױן זשע אױף אַװעקצוקױלען? צוליב דעם איז דאָס געבױרן געװאָרן, מע זאָל דאָס נאָך דעם קױלען?... צו װאָס װערט געבױרן אַ קעלבל און צו װאָס װערט געבױרן אַ מענטש?...

פּלוצעם דערהער איך פֿון שטוב אַרױס אַ מאָדנע אױסגעשרײ מיט אַ געװײן... איך דערקען דער מאַמעס קאָל... איך הײב אױף די אױגן ― אַן אײַנגעלױף בײַ אונדז אין שטוב... ייִדן און װײַבער... דער אַרױס, דער אַרײַן... איך ליג אױף אַ קלאָץ מיטן בױך אַראָפּ. מיר איז גוט!... שאַט־שאַט! אָט גײט יאָסיע דער נאָגעד! יאָסיע דער נאָגעד איז גאַבע אין דער קאַצאָװישער קלױז, דאָרט װוּ מײַן טאַטע איז שױן כאַזן דרײַ און צװאַנציק יאָר. יאָסיע איז אַלײן געװען אַ מאָל אַ קאַצעװ. הײַנט האַנדלט ער מיט אָקסן און מיט פֿעל און איז אַ נאָגעד, אַ גרױסער נאָגעד! יאָסיע מאַכט מיט די הענט, בײזערט זיך אױף דער מאַמע און טײַנעט:

― סטײַטץ, סטײַטץ! װאָס האָט מען מיר ניט געזאָגט, אַז פּײסי דער כאַזן איז אַזױ סלאַף? (ער קאָן ניט אױסרײדן קײן שין). װאָס האָט איר געסװיגן?

― װאָס זאָל איך שרײַען? ― פֿאַרענטפֿערט זיך פֿאַר אים די מאַמע און גיסט מיט טרערן. ― די גאַנצע שטאָט האָט געזען, װי איך מוטשע מיך, געװאָלט אים ראַטעװען... און ער אַלײן האָט אױך געבעטן זיך, מע זאָל אים ראַטעװען...

און די מאַמע קאָן נישט רײדן װײַטער, פֿאַרברעכט מיט די הענט, פֿאַרװאַרפֿט מיטן קאָפּ. מײַן ברודער עליע כאַפּט זי אונטער:

― מאַמע! װאָס דאַרפֿסטו זיך פֿאַרענטפֿערן? מאַמע! פֿאַרגעס ניט, מאַמע, עס איז יאָנטעװ, עס איז שװוּעס, מען טאָר ניט װײנען, מאַמע!...

און יאָסיע דער נאָגעד הערט ניט אױף צו פֿײַערן אױף מײַן מאַמע:

― װאָס דערצײלט איר מיר ― די גאַנצע סטאָט! װער איז די סטאָט? זאָגן זאָלט איר מיר! לעמאַן־האַסעם, צו מיר! אַלצדינג אױף מײַן כעסבן! כעװרע־קאַדיסע, סאַמאָסים, טאַכריכים ― אַלץ אױף מיר, אַלצדינג אױף מײַן כעסבן!... און טאָמער דאַרף מען עפּעס טאָן פֿאַר די יעסױמים, זאָלט איר גײן צו מיר, איר זאָלט זיך נאָר, גאָר ניט סעמען!

יאָסיע דעם נאָגעדס װערטער באַרויִקן אָבער װינציק־װאָס מײַן מאַמע. זי האַלט אין אײן יאָמערן און אין אײן כאַלעשן בײַ מײַן ברודער אױף די הענט. און מײַן ברודער עליע, װאָס האַלט אַלײן אין װײנען, הערט נישט אױף צו דערמאַנען איר, אַז „הײַנט איז יאָנטעװ, מאַמע, הײַנט איז שװוּעס, מאַמע! מאַמע, מען טאָר נישט װײנען, מאַמע!“...

און מיט אַ מאָל װערט מיר אַלץ קלאָר. און עס טוט מיר אַ קלעם דאָס האַרץ, אַ צי בײַ דער נעשאָמע, און עס גלוסט זיך מיר װײנען, און איך װײס ניט אױף װעמען... און, און ראַכמאָנעס האָב איך אױף דער מאַמע, און איך קאָן ניט זען װי זי װײנט, און װי זי כאַלעשט, און װי זי צאַפּלט בײַ מײַן ברודער אױף די הענט. און איך פֿאַרלאָז מײַן פּאַלאַץ, מיט מײַן װײַנגאָרטן, און איך גײ צו צו איר פֿון הינטן, און איך זאָג איר מיטן זעלבן לאָשן, װאָס מײַן ברודער עליע, און טרערן קאַפּען פֿון מײַנע אױגן:

― מאַמע! הײַנט איז יאָנטעװ, מאַמע, הײַנט איז שװוּעס, מאַמע! מאַמע, מע טאָר ניט װײנען, מאַמע!...

קאַפּיטל צװײ: מיר איז גוט ― איך בין אַ יאָסעם!

פֿון זינט איך בין צו מײַן סײכל געקומען, געדענק איך ניט, איך זאָל זײַן אַזאַ מעיוכעס, װי אַצינד. װאָס איז מיט מיר דער ייִכעס? ― מײַן טאַטע, פּײסי דער כאַזן, װײסט איר דאָך, איז געשטאָרבן דעם ערשטן טאָג שװוּעס, און איך בין געבליבן אַ יאָסעם.

פֿון דעם ערשטן טאָג נאָך שװוּעס האָבן מיר אָנגעהױבן זאָגן קאַדעש ― איך און מײַן ברודער עליע. ער טאַקע האָט מיך אױסגעלערנט זאָגן קאַדעש.

מײַן ברודער עליע איז אַ געטרײַער ברודער, אָבער נישט קײן גוטער רעבע. ער איז אַ קײַסן, ער שלאָגט זיך! ער האָט אױפֿגעעפֿנט אַ סידער און האָט זיך אַװעקגעזעצט מיט מיר און האָט אָנגעהױבן מיט מיר שטודירן:

― ייִסגאַדאַל װעייִסקאַדאַש שמײ ראַבאָ... ער װיל, אַז איך זאָל שױן קאָנען אױסנװײניק. ער כאַזערט איבער מיט מיר נאָך אַ מאָל און נאָך אַ מאָל, פֿון אָנהײב ביזן סאָף, און הײסט מיר, אַז איצט זאָל איך שױן זאָגן אַלײן. איך זאָג אַלײן, אָבער עס גײט ניט.

ביז „װאַייִצמאַך פּורקאָניִיאָ“ איז נאָך װי עס איז, און קומט צו „װאַייִצמאַך פּורקאָניִיאָ“, פֿאַרטשעפּע איך מיך. דערלאַנגט ער מיר מיטן עלנבױגן און זאָגט מיר, אַז דער קאָפּ איז מיר, אַ פּאָנעם, ערגעץ אין דרױסן (גלײַך װי געטראָפֿן), אָדער ערגעץ בײַם קעלבל (גלײַך װי ער איז געװען דערבײַ)... ער פֿױלט זיך ניט און כאַזערט אײַן מיט מיר נאָך אַ מאָל. איך האָב מיך קױם דערשלאָגן ביז „לעײלאָ אולעײלאָ מין קאָל בירכאָסאָ װעשיראָסאָ, טושבעכאָסאָ“ ― און װײַטער נישט אַ טראָט! ער נעמט מיך אָן פֿאַרן אױער און זאָגט, אַז דער טאַטע זאָל אױפֿשטײן און זען, װאָס פֿאַר אַ זון ער האָט!...

― װאָלט איך פֿאַרשפּאָרט זאָגן קאַדעש...

אַזױ זאָג איך צו מײַן ברודער עליע און כאַפּ פֿון אים אַ געשמאַקן פּאַטש מיט דער לינקער האַנט אין דער רעכטער באַק אַרײַן. דערהערט די מאַמע און גיט אים אַ פּסאַק, ער זאָל מיך ניט שלאָגן, װאָרעם איך בין אַ יאָסעם.

― גאָט איז מיט דיר! װאָס טוסטו? װעמען שלאָגסטו? האָסט פֿאַרגעסן, אַ פּאָנעם, אַז דאָס קינד איז אַ יאָסעם?!

שלאָפֿן שלאָף איך מיט דער מאַמען אינעם טאַטנס בעט ― דאָס אײנציקע שטיקל מעבל אין שטוב. די קאָלדרע גיט זי אָפּ קימאַט אין גאַנצן מיר.

― דעק דיך אײַן, זאָגט זי צו מיר, און װער אַנטשלאָפֿן, מײַן טײַערער יאָסעם. עסן איז ניטאָ װאָס...

דעקן דעק איך מיך אײַן, אָבער שלאָפֿן שלאָף איך ניט. איך כאַזער מיר דעם קאַדעש, אױף אױסנװײניק. אין כײדער גײ איך ניט, לערנען לערן איך ניט, דאַװענען דאַװן איך ניט, זינגען זינג איך ניט. פּאָטער פֿון אַלצדינג.

מיר איז גוט ― איך בין אַ יאָסעם.

מאַזלטאָװ! איך קאָן שױן גאַנץ קאַדעש אױף אױסנװײניק. ראַבאָנען־קאַדעש אױך. אין שול שטײ איך אױף אַ באַנק און קלאַפּ דעם קאַדעש, װי אַ מאַזעק. אַ קאָל־נעגינע האָב איך אױך, בעיערושע פֿון מײַן טאַטן, אַן עמעסע סאָפּראַנאָ. אַלע ייִנגלעך שטעלן זיך אױס אַרום מיר און זײַנען מיר מעקאַנע. װײַבער װײנען. באַלעבאַטים שענקען מיר אַ קאָפּיקע. יאָסיע דעם נאָגעדס ייִנגל, הענעך מיטן אױגל (ער איז אַ מױרעדיקער ניט־פֿאַרגינער!), אַז עס קומט צו ראַבאָנען־קאַדעש, שטעלט ער מיר אַרױס אַ צונג, ― ער װיל, ער גײט אױס, ער כאַלעשט, איך זאָל מיך צעלאַכן. אים אױף צעלאָכעס װעל איך ניט לאַכן!