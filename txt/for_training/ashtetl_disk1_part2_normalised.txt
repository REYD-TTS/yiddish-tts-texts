מיט האָלץ װעל איך אַ געשעפֿט מאַכן? װאָס? דאַרף מען עפּעס קױפֿן, אַז עס טרעפֿט זיך צו קױפֿן.

— נו, אַדרבה.

— דאָס פֿינפֿערל אָפּפֿירגעלט.

— אַז איך קען נישט.

ר' יחזקאל נעמט אַרױס אַ גרױסן פּאַק פֿון אַ הינטער־קעשענע, עפֿנט אים אױף, נעמט אַרױס אַ פּאָר אײנצלנע הונדערטער, און איז זײ מוסר ר' מרדכין.

— װאָס זאָל מען טון אַז מען קען נישט, — קרעכצט ר' מרדכי און נעמט דאָס געלט.

און דאָס געשעפֿט איז געמאַכט.

װער װײס, װעמעס תּבֿואה פֿון װעמעס פֿעלדער זענען איצט איבערגעגאַנגען פֿון אײן רשות אין צװײטן...

און גאָט האָט געהאָלפֿן. דאָס אײַז האָט עפּעס װי דורך אַ געהײמען באַפֿעל די טראַטװעס געמיטן, װי שװעמלעך קלײנע, װי שפּענדלעך האָלץ האָבן זײ זיך אין דעם זודיקן װאַסער געטוקט, געװאָרפֿן און געטרײסלט. פֿון אָרט האָט זיך נישט גערירט. ר' יחזקאל איז בײַם ברעג געשטאַנען און צוגעזען גאָטס װוּנדער, װאָס ער טוט מיט אים און פֿאַרלאָזט אים נישט. צװײ טעג האָבן די פּױערים געאַרבעט און דאָס האָלץ אױפֿן ברעג אַרױפֿגעבראַכט, און ר' יחזקאל האָט באַשײַמפּערלעך געזען גאָטס הילף.

דאָנערשטיק האָט זיך ר' יחזקאל מיט ר' מרדכין געזעגנט. ר' מרדכי האָט נעבעך געמוזט איבערבלײַבן איבער שבת בײַ חײמען, ער האָט איבערן װאַסער נישט געקענט אַריבער.

און װען נאָטע איז מיטן קורצן פּעלצל אױפֿן װאָגן געזעסן, דאָס זעלנערישע היטל אױפֿן קאָפּ, װאַרטנדיק אױפֿן בעל־הבית, איז די חײמטע אַרױס אױף די טרעפּלעך. זי האָט געקוקט אױף נאָטען און האָט מיט איר אַלטן גרױען קאָפּ, װאָס איז אין איר גרױען טיכל געװען אײַנגעפֿאַסט, צוגעשאָקלט. אין מוח איז איר עפּעס אַ געדאַנק קלאָר געװאָרן: אַזאַ יונג איז דאָס, דער נאָטע, אָפּגעגעסן בײַ איר (זי האָט אים מיט דעם בעסטן געפֿיטערט), געמײנט, אַז ער װעט מיט איר, מיט איר שװעסטערקינד משפּחה װערן, און ער זיצט זיך גאָר אױף דער פֿור, און די פֿערד װילן אים אַװעקטראָגן. אַזאַ יונג איז דאָס... ער האָט זי אָפּגענאַרט און קײן רעכטע פּרעטענציע קען זי דאָך נישט האָבן צו אים. װאָס טוט ער דען? ער פֿאָרט אַװעק מיט זײַן בעל־הבית, נו, װאָס דען זאָל ער טאָן, בײַ איר איבערבלײַבן? אָבער שאָקלען מיטן קאָפּ האָט זי געהאַט אױף װאָס — און זי איז אױף די טרעפּלעך געשטאַנען, געקוקט אױף נאָטען און זי האָט מיט דער גאָמבע צוגעשאָקלט.

— אַזאַ יונג איז דאָס! אָ, װאָס אַזאַ יונג קען!

— נאָטע האָט דעם קאָפּ אַװעקגענומען און געקוקט ערגעץ אין דער װעלט אַרײַן, אַ פּנים, געמאַכט זיך נישט זען, און האָט געפֿײַפֿט צו די פֿערד.

— װי ער זיצט זיך דאָ אױף שטײַף אױף דער פֿור — האָט זי געזאָגט מער מיטן קאָפּ װי מיטן מױל.

— װאָס? האַ? — פֿרעגט נאָטע און שטעלט אױס פֿרום די אױגן.

— װאָס? װאָס? האַ? און אָנגעפֿרעסן האָסטו דיך? און אָנגעזױפֿן האָסטו דיך? האַ? װאָס? — האָט די אַלטע געשאָקלט מיטן קאָפּ.

— אַ װױלער יונג, נאָטע, אַ װױלער יונג, כ'לעבן. אָנגעגעסן זיך, אָפּגענאַרט די אַלטע, כ'לעבן. אַ שידוך װיל זי? — זאָגט ר' חײם אָנקוקנדיק, און קלאַפּט נאָטען אױף די פּלײצעס.

— נו, װאָס דען, ר' חײם? — מאַכט נאָטע מיט די אױגן און מיט די פּלײצעס — אַז מע גיט, נעמט מען?

— און האָסטו נישט צוגעזאָגט אַ חתן װערן, פֿרעסנדיק און זױפֿנדיק — איז די חײמטע געװאָרן דרײסטער.

— אַלטער נאַר, זאָלסט אַזױ לעבן! — און די חײמטע כאַפּט זיך אױף און לױפֿט אַרײַן אין שטוב.

באַלד איז ר' יחזקאל אין שאָפּנפּעלץ אַרױס און אַרױף אױפֿן װאָגן.

— בלײַבט מיר געזונט — האָט נאָטע אַרײַנגעשריגן דורך דעם פֿענצטער, װען די פֿערד האָבן אָנגעהױבן צו רירן.

— פֿאָר געזונטערהײט און צעברעך הענט און פֿיס — האָט אים די אַלטע נאָכגעשאָלטן, פֿילנדיק עפּעס אין האַרץ, אַז ער האָט איר אַן עװלה געטון.

נאָטע האָט איר מיט אַ קנאַל פֿון דער בײַטש אָפּגעענטפֿערט.

קאַפּיטל דרײַ: די רעכענונג.

דאָס האָלצגעשעפֿט פֿון ר' יחזקאלן האָבן שותּפֿות פֿיר שותּפֿים, „קעפּ" אָבער נאָר דרײַ: ר' יחזקאל אַן עיקר־שותּף; דער מחותּן, ר' חײם ראָזנקראַנץ, אַ צװײטער עיקר־שותּף, און מאָטעלע, ר' יחזקאלס אַן אױסגעגעבענער זון, טאַקע ר' חײמס אײדעם, און עוזרל, ר' חײמס אַן אױסגעגעבענער זון, טאַקע ר' יחזקאלס אַן אײדעם, — זײ בײדע — אַ דריטער „קאָפּ".

די רעכן־מײַסטערס זענען דער יונגער דור, מאָטעלע און עוזר. זײ רעכענען הײַנטמאָדיש, אױף פּאַפּיר מיט טינט און פֿעדער. יעדער רעכנט באַזונדער, לױפֿן זיך אַלע װײַלע צוזאַמען און לױפֿן זיך װײַטער, און קײן מאָל קומט די רעכענונג נישט אױס בײַ זײ גלײַך, ביז די אַלטע נעמען צו שטיקלעך קרײַד און הױבן אָן צו רעכענען אױף זײער אופֿן נאָך — מיט גלײַכע און קרומע פּאַסקעלעך און די רעכענונג װערט געמאַכט.

דאָס איז אַ פּראָסטע שבת צו־נאַכטס־רעכענונג. אַז עס קומט דער יאָר־רעכענונג (דאָס איז סוף װינטער און סוף זומער), דענצמאָל שיקט מען נאָך ר' װאָלף דעם שרײַבער, דעם באַװוּסטן חידוש־טרעפֿער; און אױב עס איז נאָך דאָ עפּעס שװערערס קומט שערעצקע דער „אַדװאָקאַט" אַלײן, דער װאָס שרײַבט אַלע קאָנטראַקטן מיט די שׂררות.

די אַלטע, אין אמתן, װײסן נישט, צו װאָס מען דאַרף די גאַנצע רעכענונגען. פֿון אַ רעכענונג פֿאַרדינט מען נישט, און צו קײן רעכענונג לײגט מען נישט צו. און װאָס איז דער אונטערשיד צו װיסן װיפֿל, װײסט מען נישט? קומט די ברכה אַרײַן, אין װידער אַרום, זײ װײסן דעם גאַנצן רעכענונג אױפֿן קאָפּ, װײסן אין װעלכן געשעפֿט מען האָט צוגעלײגט און אין װעלכן פֿאַרדינט. זײ האָבן אָפּגעלעבט זײער ביסל יאָרן און האָבן פֿון קײן רעכענונג נישט געװוּסט, איז אױפֿגעשטאַנען דער יונגער דור און האָט אײַנגעפֿירט רעכענען — רעכנט מען, כאָטש נאָך יעדער רעכענונג, װײסט מען שױן פֿריִער, מוז אַרױסקומען אַ מחלוקה. — „אין אמתן — טענהן די אַלטע — װאָס איז דער חילוק: מאָטעלע איז נישט מײַן קינד װי עוזרל? מאַכט אײנער אַ ברית, אַ בר־מיצװה, איז עס נישט מײַן שׂימחה פּונקט אַזױ װי דײַנע?"

דער יונגער דור זאָגט, אַז מען דאַרף װיסן פֿון אַ רעכענונג, אַז דאָס געשעפֿט „פֿאַרלאַנגט" צו װיסן פֿון אַ רעכענונג — נו, מילא, רעכנט מען, קומען אַרױס מחלוקות, זאָל גאָט אױסהיטן.

די יונגע קריגן זיך, די שנור מיט די טאָכטער. צװישן איטע, מאָטעלעס װײַב, און גאָלדע, עוזרס װײַב, איז אַ באַשטענדיקע מחלוקה. גאָלדע, ר' יחזקאלס טאָכטער, װאָס איז עוזרס װײַב, זאָגט, אַז צװישן די צװײ מױערן, װאָס איר שװער ר' חײם האָט, שטעקט פֿיל פֿון איר פֿאָטערס געלט. און איטע זאָגט פֿאַרקערט, אַז צװישן די הײַזער, װאָס איר שװער, ר' יחזקאל, האָט, שטעקט פֿיל פֿון איר פֿאָטערס געלט. די אַלטע טענהן, װאָס איז דער חילוק, אָדער פֿון דער מאַמע, אָדער פֿון טאַטן, נאָכן טױט װעט איר זיך גלײַך טײלן, — זענען עס דאָך אָבער יונגע מענטשן.

גאָלדע, ר' יחזקאלס טאָכטער, איז אַ הױכע ייִדענע מיט אַ שײטל פֿון דרײַ לאָקן, װאָס פֿאַרװאַרפֿן זיך אױף איר גלאַנצעדיקן שטערן, מיט אַ געשליפֿן צינגל, פֿאַר װעלכן אַלע ציטערן. מען איז זי תּמיד געװױנט צו זען אין גאַס מיט ייִנגלעך פֿון פֿאָרנט און מיט ייִנגלעך פֿון הינטן, װאָס צופּן זי בײַ דער ברײטער שירץ: „מאַמע, אַ צװײער"! זי איז אַ שׂונא אױפֿס לעבן און טױט דער שװעגערין איטע — און די שװעסטער רעדט אױס אױף איר פֿאַרן ברודער מאָטל, איר מאַן:

— אױ, אױ, מאָטעלע. ביסטו אַרײַנגעפֿאַלן, אַ רחמנות, נעבעך, אױף דיר, װי זעסטו הײַנט אױס. פֿאַר דער חתונה האָסטו אױך אַזױ אױסגעזען? יאָ? — הױבט זי אָן צו באַדױערן דעם ברודער, װען דער לעצטער קומט אַרײַן צו איר מאַן אין אַ װאָכנטאָג און טרעפֿט אים נישט אין דער הײם.

מאָטל איז שױן געװױנט, אַז די שװעסטער זאָל אים באַדױערן, כאָטש ער װײסט נישט, פֿאַר װאָס און פֿאַר װען. פֿלעגט ער איר אַ װאָרט צוּװאַרפֿן: „נו, שװײַג, שװײַג, איך בעט דיך", און פֿאַרלאָזן די שטוב. טײל מאָל אָבער, אַז זי הײבט אָן אױף זײַן װײַב אױסצורעדן, שטעכט דאָס אים: זי איז דאָך זײַן װײַב, פֿאַלט ער אָן אױף איר:

— װאָס איז עס דײַן געשעפֿט? דאָס איז מײַן װײַב, מיט מיר האָט זי חתונה געהאַט, נישט מיט דיר.

— זײַן װײַב... גיט נאָר אַ קוק, װי ער האַלט פֿון איר שטאָל און אײַזן. ר' יחזקאל גאָמבינערס שנור איז זי? אַ מכּה! חײם „סטשערבעס" טאָכטער איז זי, דײַן טאַטנס פֿערדיונגס טאָכטער.

— און דײַן טאַטנס פֿערדיונגס זון איז דײַן מאַן, און װי דו װילסט? — רײצט זיך מיט איר דער ברודער.

—— מײַן מאַן —— חײם „סטשערבעס" זון! (און פֿון כּעס װערט איר גאַנץ פּנים רױט). — גיט נאָר אַ קוק, צו װאָס איטעלע קען ברענגען, זי װעט דיך נאָך ברענגען אין דר'ערד אַרײַן לעבעדיקערהײט. — און זי הױבט אָן צו װײנען.

אין שטוב געפֿינט זיך אַ רעשטל קינדער, און זײ, הערנדיק, אַז די מאַמע װײנט, הײבן זײ אױך אָן צו װײנען.

מאָטל נעמט צוזאַמען די קינדערלעך און טײלט זײ צו גראָשן, אַז זײ זאָלן אױפֿהערן װײנען.

גאָלדע לײגט זיך שױן אין בעט אַרײַן אױף אַ גאַנצן טאָג, און דערנאָך, אַז דער מאַן קומט אַהײם, פֿאַלט זי אָן אױף אים.

— דו האַלטסט אױך אַזױ פֿון דײַן װײַב װי מאָטל? װאָלטסט געזאָלט הערן אױף דײַן װײַב, אָסור־לדבר —— װאָלטסטו דיך מיט אײן װאָרט נישט אָנגערופֿן. מענער, מישטײנס געזאָגט.

און עוזר און מאָטל שטײען בײדע דערנאָך אין שפּײַכלער און באַקוקן דעם װײץ און רעדן פֿון געשעפֿט, גיט עוזר אַ װאַרף אַרײַן אַ װאָרט צו מאָטלען אין מיטן דערינען, אַזױ װי פֿון דער זײַט.

— װאָס האָסטו הײַנט געװאָלט פֿון גאָלדען?

— גאָרנישט, נאַרישקײטן.

— אױף אַ גאַנצן טאָג האָט זי זיך אין בעט אַרײַנגעלײגט.

— װיפֿל האָסטו פֿאַרשריבן אױף די קראָשענװיצער? — פֿרעגט ער אים, כּדי אים פֿון שמועס אַרױסצונעמען.

און נישט אײן מאָל טרעפֿט זיך די מעשׂה פֿאַרקערט, מיט איטעלען און מיט עוזרן.

דער מינהג איז, אַז יעדע שװיגער האָדעװעט אױס אינדיקעס אױף פּסח און גיט דער שנור. אַזױ פֿירט זיך שױן פֿון יאָרן לאַנג. בײַ ר' יחזקאלן אױפֿן הױף דרײען זיך אַרום די אינדיטשקעס, באַשטימט פֿאַר איטען; בײַ ר' חײם ראָזנקראַנץ אױפֿן הױף האָדעװען זיך װײַטער די אינדיטשקעס פֿאַר גאָלדען.

קומט גאָלדע און נעמט אַרױס די אינדיטשקעס פֿון דער מאַמעס הױף און טראָגט זײ זיך אַהײם. װערט דאָך אַ געשרײ, עס קומט איטע נאָך די אינדיטשקעס צו דער שװיגער, און זײ זענען שױן נישטאָ.

— זײ קערן מיר אָן פּונקט אַזױ װי איר, מײַן מאַמעס אינדיטשקעס — טענהט גאָלדע.

לױפֿט אַהײם איטע צו דער מאַמען מיט אַ געװײן: גאָלדע האָט איר די אינדיטשקעס אַװעקגענומען. נעמט די מאַמע דער שנורס אינדיטשקעס און גיט דער טאָכטער אַװעק. קומט דאָך די שנור צו לױפֿן: איר חזקה — װערט, פֿאַרשטײט זיך, אַ מחלוקה.

נעמען די שװיגערס און קױפֿן אין דער שטיל אַנדערע אינדיטשקעס און צעטײלן די שניר.

האָבן זײ טאָפּל.

די אַלטע לײַט װערן דערפֿון געװױר, די קינדער קריגן זיך, און האָבן עגמת־נפֿש.

אַ גאַנץ יאָר, הײסט עס, זענען די שניר נישט ברוגז צװישן זיך — „נישט חבֿר און נישט ברוגז". מען טרעפֿט זיך אין גאַס, שאָקלט מען זיך צו פֿון דער װײַטן מיט אױפֿגעריסענע נעז. אָבער טרעפֿט מען זיך בײַ דער מאַמע (נישט קײן חילוק בײַ װעלכער מאַמע), װען מע פּרעגלט אײַנגעמאַכטס, זאָגט מען זיך „גוט־מאָרגן", „גוט־יאָר", נישט קוקנדיק אײנע אױף די צװײטע, און מע צעטײלט זיך דאָס אײַנגעמאַכטס אין דער שטיל אָן װערטער. אײנע רוקט צו צו דער צװײטער דעם גרעסערן חלק.

— לאָז זי זיך נעמען, װעלכעס זי װיל, — און מען קוקט אױף די װאַנט.

— װאָס איז דער חילוק, דײַנע קינדער װעלן בײַ איר דאָס אײַנגעמאַכטס מיט געזונט אױפֿעסן, און דײַנע קינדער װעלן עס בײַ איר מיט געזונט פֿאַרצערן — זאָגט די שװיגער אָדער די מאַמע, געבנדיק יעדערער איר חלק.

אַז עס קומט אָבער פֿאַרן רעכענונג — נישט פֿון װען און נישט פֿון װוּ, הערט מען אױף זיך צו גריסן, און אַז מען טרעפֿט זיך בײַ דער מאַמען, אָדער בײַ דער שװיגער, זעצט מען זיך אַנידער אײנע נעבן די צװײטע און מע שװײַגט.

די קלײנע קינדער אָבער װײסן נישט פֿון קײן גליקן, און גאָלדעס אַ קינד לױפֿט צו צו דער מאַמען:

— מאַמע, מאַמע, די מומע רופֿט.

די מאַמע שטופּט עס אַװעק פֿון זיך מיט כּעס...

געװען איז עס אין דעם שבת צו־נאַכטס פֿון דעם יאָר־רעכענונג.

די שטוב האָט באַקומען גאָר אַן אַנדערן חן. זי איז אַ יום־טובֿדיקער, װי אין אַן אַטלעסענער קאַפּאָטע אָנגעטון.

איבער דעם גרױסן, לאַנגן, ברײטן טיש צעגיסט זיך דאָס ליכטיקײט פֿון דער לאָמפּ. מיט מער דרך־ארץ און גאָר מיט אַן אַנדערן חן ברענט זי הײַנט. דער טיש איז באַלײגט מיט פּעק „פּאַפּירן" און „פּאַפּירעלעך". פֿון אױבן אָן אין פֿאָטערשטול זיצט ר' יחזקאל. מיט אײן האַנט האַלט ער זיך אָן פֿאַר די ברילן, און מיט דער צװײטער האַנט רעכנט ער פֿאַר זיך מיט אַ שטיקל קרײַד. אױף דער צװײטער זײַט טיש, אַנטקעגן ר' יחזקאלן, זיצט ר' חײם ראָזנקראַנץ דער מחותּן, אַ הױכער ייִד, מיט אַ לאַנגע, געלע באָרד, װאָס פֿאַרשפּרײט זיך אין צװײ שפּיצן, און מיט אַ לאַנגער, מיט האָר באַװאַקסענער נאָז. גרױסע טראָפּנס שװײס טריפֿן פֿון די קנײטשן פֿון זײַן ברײטן, גלאַנצנדיקן שטערן און האַלטן זיך אױף צװישן די האָר אױף דער שפּיץ נאָז. דער מחותּן רעדט װײניק, און רעדט ער אַ װאָרט — איז עס אַ חסד, װאָס ער טוט פֿון זײַן זײַט. ער קוקט זיך נאָר צו. און רעדט װער, קוקט ער אים אָן, און דאָס איז שױן גענוג... בײַ בײדע זײַטן טיש זיצן עוזר און מאָטל. זײ רעכענען שױן הױך, מאָטל פֿאַר זיך.

— צװײ־און־אַכציק האַנטגעלט אין שעמעניץ.

עוזר, װאָס איז, דאַכט זיך, גאָר געװען פֿאַרטאָן אין זײַן רעכענונג, כאַפּט זיך פּלוצלינג אױף, װי עס װאָלט אים װער אָפּגעבריט, מאַכט צו אײן אױג און קוקט אױף מאָטלען:

— װאָס? װען? װאָס פֿאַר אַ צװײ־און־אַכציק?

— אין שעמעניץ, לײזער רבין נישט געגעבן, האַ?

— אַ, לײזער רבין. הונדערט צװאַנציק אין גאָמבין... — רעכנט שױן עוזר פֿאַר זיך װײַטער, װי עס װאָלט גאָרנישט געװען.

— געלער הונט — זידלט אים מאָטל אױס — „קופּיעץ" מײַנער, געװאָלט מיך כאַפּן.

מען הױבט אָן צו שיטן זיך מיט שטעכװערטער. די אַלטע רופֿן זיך אָן: נו, נו! — און מען קלאַפּט אין טיש.

דער עיקר־„רעכן־מײַסטער" איז עוזרל. דאָס איז אַזאַ מין „צװײ־װעלטיק־ייִדל": אַ „חסיד" און אַ „דײַטש", אַ פּראָסטער און אַ למדן. „װוּ ער קומט, האַלט ער מיט", און דערפֿאַר טאַקע איז ער דער פּערל אין דער משפּחה. אַ קײַלעכדיק, נידעריק ייִדל מיט אַ געל קײַלעכדיק בערדל. טראָגט שױן אַ געפּרעסט װײַס קראַגנדל מיט אַ שװאַרצן שניפּס, און רעדט, אַזױ װי דער פֿאָטער, אָפּגעצײלטע װערטער. נאָר רעדט ער שױן אַרױס אַ װאָרט, מאַכט ער צו אײן אױגל, און קוקט מיטן צװײטן אױג מיט חשד אױף יענעם, װאָס רעדט צו אים. יעדן מענטש, װעלכן ער זעט דאָס ערשטע מאָל, איז ער חושד. מיט אַלעמען לעבט ער גוט. אַלײן איז ער, הײסט עס, אַ חסיד, דאַװנט אין שטיבל און האָט ליב צו טראָגן אַן אַטלעסענע קאַפּאָטע מיט אַ װײַס קראַגנדל, — און, אַז ער רעדט, דריקט ער שאַרפֿער אױס די ריש, אַזױ װי מען רעדט אין װאַרשע. מיט מיטקאָװסקין, דעם אײנציקן ליטװאַק אין שטאָט, לעבט ער אַ גוטן טאָג. און אַז דער ליטװאַק רעדט אױס אױפֿן רבין, שאָקלט עוזר מיטן קאָפּ, אַ מאַך מיט דער האַנט אַזױ, אַז װי מען װיל, קען מען עס אָננעמען: אַז מע װיל, איז ער מסכּים מיטן ליטװאַק, און אַז מע װיל, באַדױערט ער דעם ליטװאַק, דעם אַפּיקורס.

עוזר איז פֿאַרטון הײַנט שטאַרק אין רעכענען און זיצט מיט װאָלף „שרײַבער" בײַם „ריכטיקן בוך".

װער איז דאָס װאָלף „שרײַבער"? און װאָס איז דאָס אַזעלכעס דאָס „ריכטיקע בוך"?

װאָלף שרײַבער איז אַ ייִד אַ רעכן־מײַסטער פֿון די רעכן־מײַסטערס, אַ דאַרס, אַ קלײנס, אַ מאָגערס, אַ גאָרנישט. אין דעם גאָרנישט איז אַזױ פֿיל דאָ. אַ טראָפּן פֿון ים, און אין דעם טראָפּן אַ גאַנצער ים. טרוקן איז עס. אַ פּנים, אַ ברײטער, „אױסגעשטערנטער", אײַנגעקנײטשטער שטערן, און אין שטערן צװײ אױגן מיט אַ נאָז, — אַ נידעריקס, גײ נעם שטעק דיר אים אין קעשענע אַרײַן. װעסטו דאַרפֿן אַן „אַלגעבריניק" צו פֿרעגן, װעט ער דיר פֿון קעשענע אַרױסקרײען. װױנען װױנט עס — גײ פֿרעג גאָט! נישט קײן װײַב, נישט קײן קינד. צי האָט ער אַ מאָל יאָ געהאַט אַ פֿאַמיליע, צי האָט ער נישט געהאַט — קײנער װײסט נישט. דאָס װאָלפֿל דרײט זיך אַרום אין שטעטל, װי עפּעס אַ צולאָג צום שטעטל, אַ זאַך, װאָס דאָס שטעטל דאַרף עס. האָט װער אַ שװערן רעכענונג צו פֿרעגן (נישט װײַל מע דאַרף אים װיסן, נאָר גלאַט אַזױ, װײַל עס איז טשיקאַװע), קומט מען צו װאָלפֿן. פֿרעגט מען אים, קנײטשט ער אײַן דעם שטערן, און דענצמאָל זעט זײַן שטערן אױס, װי אַן אַלט בלעטל פֿון אַן אַלט ביכל... און די קנײטשן פֿון שטערן — אַלטע, אָפּגעריבענע אותיות, און עס דאַכט זיך, אַז די קנײטשן פֿון שטערן שטעלן זיך צוזאַמען און זאָגן אים אױס דעם סוד פֿונעם רעכענונג.

דעם דאָזיקן װאָלף האָט עוזר צו זײ אַרײַנגעבראַכט דעם יאָר־רעכענונג צו מאַכן. װאָלף שרײַבער פֿרעגט נישט אױף קײן לױן — ער װאַרט נאָר אױף אַזאַ רעכענונג, אַז ער זאָל דאָ זײַן גבֿורה קענען אַרױסװײַזן.

אַלעס, װאָס די סוחרים „גיבן אױס" און „נעמען אײַן" — אַזױ האָט עוזר אײַנגעפֿירט — שרײַבט מען אין אַ ביכל אײַן. אין יעדן ביכל מוז אױף אײן בלעטל די „הוצאָות" װערן אײַנגעשריבן, אױפֿן צװײטן — די „הכנסה".

מילא, עוזר פֿירט זײַן ביכל רײן, — אַזױ זאָגט ער, נאָר מיט די אַלטע איז אַ חורבן, שטענדיק פֿאַרלירן זײ זײערע בלײַשטיפֿטן, און קומט צו עפּעס אײַנשרײַבן, הײבן זײ אָן צו זוכן אין אַלע קעשענעס, און פֿאַרשילטן עוזרן אױף די „מאָדעס", װאָס ער האָט אײַנגעפֿירט, שרײַבט מען דערװײַל אָן אױף די שענק מיט קרײַד, אָדער אױפֿן טיש, אָדער גלאַט אַזױ אױף אַ שטיקל פּאַפּיר. דערנאָך צו דעם „יאָר־רעכענונג" זוכט מען אױס די שטיקלעך פּאַפּירן, מיט די שענק און בענק, װאָס אױף זײ זענען די רעכענונגען אָנגעשריבן, און מע שרײַבט זײ איבער אין דעם „ריכטיקן בוך".

די אַלטע פֿאַרשרײַבן דאָך פֿאַרצוקט. אין דעם בוך מעקן זיך די שריפֿטן אױס, װערט דערנאָך אַ מחלוקה איבער די ציפֿערן. אײנער זאָגט, אַז עס איז אַ אַכט, דער צװײטער: אַ פֿינעף. אָבער מערסטע מאָל װײסט מען גאָרנישט, װאָס דאָס איז אַזױנס. מען פֿרעגט די אַלטע, ענטפֿערן זײ: „פֿאַרדרײט אײַך אײַער קאָפּ". שיקט מען צו לײבל זײגער־מאַכער נאָכן „שפּאַקטיװל", קוקט מען אין „שפּאַקטיװל", װערט אָבער פֿון דאָס נײַ די זעלבע מחלוקה, און דענצמאָל נעמט זיך שױן װאָלף שרײַבער צו דער זאַך. ער. ער מאַכט אַן אַלגעבריניק אַהין און אַן אַלגעבריניק צוריק, און װײַזט אױס, לױט על־פּי חכמת־החשבון, אַז עס מוז גאָר זײַן אַ דרײַ, און טוט אים עפּעס!

און דאָס „ריכטיקע בוך" איז בײַ װאָלף שרײַבער דאָס פֿידעלע, אױף װעלכן ער שפּילט זײַן לידל אױס. ער האַלט עס װי אַן אױג אין קאָפּ און טראָגט זיך דערמיט אַרום.