דאָקטױרים.

װײסט איר ניט, פֿעטער, װוּ זיצט דאָ ערגעץ דער דאָקטער פֿײַנפֿינקלקרױט?
 
– האַ? װי אַזױ האָט איר אים אָנגערופֿן? פֿײַן־פֿין־פֿײַן...

– פֿײַנפֿינקלקרױט.

– פֿײַנפֿינקלקרױט? אַזױ זשע רעדט. פֿײַנפֿינקלקרױט... עפּעס אַ קענטלעכער נאָמען... װאָס זשע, איר דאַרפֿט טאַקע דװקא צון אים, נעפּרעמענע? צי ס'איז נישקשה אַן אַנדער דאָקטער אױך? פֿאַראַן בײַ אונדז, קײן עין־הרע, גענוג די דאָזיקע סחורה. אָט דאָ אַקעגן זיצט אױך אַ דאָקטער, צװײ דאָקטױרים; אײנער אַן אמתער דאָקטער, און דער אַנדערער אַ צײנדאָקטער. און טאַקע באַלד די דריטע שטוב, אָט דאָרט, זיצט אױך אַ דאָקטער, אַ גאַנץ פֿײַנער דאָקטער, אַפֿילו נאָך גאָר אַ יונגיטשקער דאָקטער, נישט לאַנג פֿון דער פֿאַבריקע, נאָר נישקשה, ער האָט שױן אַ היפּשע פּראַקטיקע. עס האָבן בײַ אונדז אַלע דאָקטױרים שײן פּראַקטיקע, װאָרעם דער עולם, פֿאַרשטײט איר מיך, קײן עין־הרע, קרענקט... װי אַזױ, האָט איר געזאָגט, רופֿט מען אים, דעם דאָקטער אײַערן? פֿײַן־פֿין... פֿין־פֿײַן־פֿין...

– פֿײַנפֿינקלקרױט. איך דאַרף צו אים האָבן ניט מכּוח זיך.

– אַאַ, נאָר צוליב אײַער װײַב? טאָ גײט גלײַך אַהין – זעט איר? דאָרט זיצט אַ װײַבערשער דאָקטער. דאָס הײסט, אַ דאָקטער אַן אַקושאָר. מע זאָגט, אַ בריה אַ דאָקטער, און נאָר אױף די כױלעסן. אַז מען שמועסט אַ ספּעציאַליסט, איז דאָך ניט שײך! ס'איז שױן הײַנט אַזױ אײַנגעפֿירט אומעטום, אַז אױף יעדער ספּעציאַלנאָסט איז אַ באַזונדערער דאָקטער: אױף בײַכער אַ דאָקטער, אױף לונג־און־לעבערס אַ דאָקטער, אױף אױגן אַ דאָקטער, אױף נערװן אַ דאָקטער, אױף קינדער אַ דאָקטער... הײַנט דאָס הײלן, װאָס מע הײלט אַצינד, איז אױך נישט דאָס, װאָס אַ מאָל. אַ מאָל האָט מען געװוּסט רפֿואות, רעצעפּטן, פּילן, פּראָשקעס, ביטערע קרײַטער. הײַנט איז געװאָרן אַ מאָדע, מאַשינעס מיט רײַבעניש, מיט מאַסאַזש, מיט בעדער, פּשוטע בעדער. די דאָקטױרים אַלײן זײַנען הײַנט געװאָרן בעדערס, און ס'איז גאָר אַ סבֿרה, אַז הײַנט איז עס דאָס בעסטע געשעפֿט. אױף װאָס פֿאַר אַ ספּעציאַלנאָסט איז ער, דער דאָקטער, װאָס איר פֿרעגט זיך נאָך אױף אים? װאָס איז ער? אַ ייִד?

– אַ ייִד, װאָס דען, אַ גױ? איר הערט דאָך נאָכן נאָמען: פֿײַנפֿינקלקרױט.

– פֿײַנפֿינקלקרױט, האָט איר געזאָגט? נו יאָ, פֿאַרשטײט זיך, אַ ייִד. װי באַלד אַז פֿײַנפֿינקלקרױט, איז אַ ייִד. בײַ אונדז זײַנען אַלע צום מײנסטנס ייִדישע דאָקטױרים. כאָטש אַפֿילו אַ ייִד, אײגנטלעך, האָט ליב אַ גױיִשן דאָקטער; אַ ייִד האָט ליב אַ גױיִשן אַדװאָקאַט, אַ גױיִשע קלײט און אַ גױיִשן לערער. אַ ייִד איז די כּפּרה נאָך אַ גױ. איז װי אַזױ, האָט איר געזאָגט, רופֿט מען אים, דעם דאָקטער אײַערן? פֿײַפֿער?

– ניט פֿײַפֿער, נאָר פֿײַנפֿינקלקרױט. איך דאַרף צו אים האָבן מכּוח עפּעס אַנדערש.

– אַהאָ! מכּוחן פּריזיװ מסתּמא? אַן עצה האַלטן? איך פֿאַרשטײ שױן! װאָס? נײן? צי אפֿשר גאָר מכּוח אַ שידוך? אַיאָ, איך האָב געטראָפֿן? הערסט דו! װאָס דען? אַז ניט הײלן זיך, און ניט קײן װײַב, און ניט קײן פּריזיװ, איז מסתּמא אַ שידוך. אױב אַזױ, דאַרפֿט איר אײַער... װי אַזױ הײסט ער דאָרט... אױף טישטשע כּפּרות. איך װעל אײַך אָנװײַזן אַ סך אַ בעסערן דאָקטער. עס װענדט זיך, בײַ װאָס יענער האַלט? װיפֿל גיט מען? װאָרעם, געװײנטלעך, װאָס מער פּראַקטיקע, אַלץ מער נדן. און אַפֿילו גאָר אָן פּראַקטיקע, װעט איר אױך דאַרפֿן באַצאָלן, װאָרעם הײַנטיקע צײַטן אַ ליאַדע סטודענטל, אַבי ער איז נאָר אין אוניװערסיטעט, װעט איר אים שױן װינציקער װי פֿאַר אַ פֿינף־זעקס טױזנט קאַרבן נישט קױפֿן. הײַנט בפֿרט אַ פֿאַרטיקער דאָקטער, ער מעג זײַן אַ שמאַטע שעבעשמאַטע! איר זאָגט מיר אַקוראַט, װאָס מײנט יענער?

– נײן, װײס איך װאָס, ניט דאָס! איר האָט גאָר אין גאַנצן אַ טעות.

– למאַי זאָלט איר װעלן איבערשפּאַרן? איר הערט װאָס איך זאָג אײַך. אױב יענער קאָן גוט באַצאָלן, איז דאָס פֿאַר אים אָנגעמאָסטן. דאָס איז שױן אײן מאָל אַ דאָקטער. אַ פּראָפֿעסאָר! ער איז אױף אַלצדינג: אױף בײַכער, און אױף נערװן, און אױף צײן, און אױף קינדער, און אױף אָפּעראַציעס. און װײַבער האַלטן פֿון אים גאָר אַן עולם־ומלואו, װאָרעם ער איז טאַקע זײער אַ פֿײַנער יונגאַטש, פֿאַרשטײט איר מיך, אַ הױכער, אַ „מושטשינע“! און דערצו איז ער נאָך אַ ציוניסט אױך, און אַ פּיסק האָט ער – אש־להבֿה! אַז מע שמועסט אַ צאַצקע אַ דאָקטער, איז דאָך ניט שײך!

– נײן! איך זאָג דאָך אײַך, אַז איך דאַרף גאָר...

– האַ? אַזױ זשע רעדט! װאָס זשע דערצײלט איר מעשׂיות? איר זעט אָן דאָרט אַ װײַס מױערל?

– נו? איז דאָרט זיצט פֿײַנפֿינקלקרױט?

– דאָרט זיצט ניט פֿײַנפֿינקלקרױט, דאָרט זיצט מאיר טאָלאָטשינאָװס. אַ ייִד אַ גבֿיר. געװען אַ מאָל אַ קבצן הגדול הגיבור והנורא. אַצינד, חוץ זײַן שאָדן, אױף אונדז בײדן געזאָגט געװאָרן. האָט ער אַ טעכטערל, איז זי מיאוס װי דער טױט. נאָר אַז גאָט העלפֿט, ס'איז דאָ מיט װאָס, פֿאַרשמירט מען דאָס פּנים מיט אַ צען־פֿופֿצן טױזנט קאַרבן און מע פֿאַרגינט זיך איר אַראָפּברענגען אַ חתן אַ דאָקטער אַזש פֿון סאַמע קיִעװ. דאָס הײסט, געענדיקט האָט ער אין קיִעװ, אַלײן איז ער גאָר אַן אומענער פֿון אומאַן...

– אַקעגן װאָס דערצײלט איר עס מיר?

– אַקעגן דעם, װאָס איר פֿרעגט זיך נאָך אױף...

– אױפֿן דאָקטער פֿײַנפֿינקלקרױט? דאָס פֿרעג איך ניט, װײַל איך דאַרף אַ שידוך טאָן מיט אַ דאָקטער, נאָר װײַל דער דאָקטער פֿײַנפֿינקלקרױט איז...

– האָט איר דאָך באַלד געקענט זאָגן! און איך האָב געמײנט, אַז דאָ האַנדלט זיך װעגן אַ שידוך! הערט זשע אױס, אַז ס'איז יאָ אַזױ, גיט אַהער דאָס אױער. האָב איך אַ ספּעציאַליסט – נאָר װאָס פֿון דער נאָדל אַרױס... ניט לאַנג געעפֿנט אַ קאַבינעט... ער האָט געכאַפּט עטלעכע טױזנט קאַרבן ירושה, האָט ער זיך מישבֿ געװען און האָט דאָס גאַנצע געלט אַרײַנגעבראָקט אין אַ מאַשין, אַלײן געפֿאָרן קײן אױסלאַנד נאָך דער מאַשין. קײן פּראַקטיקע דערװײַל האָט ער נאָך ניט, נאָר איך זאָל שױן האָבן אַזאַ דאגה מיט װוּ נעמט מען אױף שבת, װי איך האָב אַ דאגה מיט זײַן פּראַקטיקע! זאָרגט זיך ניט, ער װעט האָבן די בעסטע פּראַקטיקע, אָט װעט איר זען, װאָרעם די דאָקטױרים, װאָס אױף די דאָזיקע שלאַפֿקײטן, האָבן אַלע די שענסטע פּראַקטיקע! ספּעציאַליסטן! זע נאָר, װאָס כאַפּט איר זיך אַזױ? װאָס אַנטלױפֿט איר? שטײט אַ װײַלע! איך האָב אײַך נאָך ניט געקאָנטשעט. איך האָב נאָך אַ פּאָר דאָקטױרים.

– אָבער, אין גאָטעס װילן! לאָזט מיר צו רו מיט אײַערע דאָקטױרים! װאָס האָט איר זיך אָנגעקלעפּט? איך דאַרף ניט קײן דאָקטער, איך דאַרף ניט קײן פּריזיװ. איך דאַרף ניט קײן שידוך. איך דאַרף ניט קײן ספּעציאַליסט. איך בין ניט מער װי אַ פּריקאַשטשיק. איך דאַרף האָבן צום דאָקטער פֿײַנפֿינקלקרױט גאָר מכּוח עפּעס אַנדערש: עס קומט אונדז פֿון אים פֿאַרן גאַנצן װינטער פֿאַר האָלץ.

– פֿאַר האָלץ?! אַלע בײזע װיסטע חלומות! געזען אַ ביסל! דערטאַפּט אַ װילד פֿרעמדן ייִדן און דרײט אים אַ ספּאָדיק: פֿײַנפֿינקלקרױט! אפֿשר האָט יענער קײן צײַט ניט? אפֿשר לױפֿט גאָר יענער זוכן, װוּ פֿאַרדינט מען אַ קערבל? ס'איז ערבֿ־שבת? איך האָב אָבער באַלד דערקענט, הערט איר, אַז איר דאַרפֿט זײַן אַ ייִד פֿון האָלץ, גאָט זאָל מיר אַזױ באַגליקן אױף דער עלטער! אָט די הילצערנע ייִדן, טפֿו!