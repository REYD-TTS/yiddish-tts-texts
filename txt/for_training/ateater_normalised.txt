איך האָב שױן אַ נײַע פּיעסע. זי הײסט: "די רוסישע רעװאָלוציע אין קײַזערלעכן הױף". עס גײען שױן די פּראָבן. מאָרגן איז די פּרעמיערע. איך בין טשיקאַװע צו זען, װאָס עס װעט אַרױסקומען.

איך בין זײער טשיקאַװע; מחמת פֿון דער מינוט, װאָס איך האָב דאָס װערק אַרױסגעלאָזט פֿון דער האַנט און פֿאַר דער צײַט װאָס עס זענען אָנגעגאַנגען די הכנות און פּראָבן, זענען אין מײַן שטיק געמאַכט געװאָרן עטלעכע קלײנע ענדערונגען לױט די אָנװײַזונגען פֿון דעם טעאַטער־דירעקטאָר, רעזשיסאָר, סופֿליאָר, פֿון אַלע אַרטיסטן, זײערע קרובֿים און סתּם זײַטיקע מענטשן, מבֿינים און פֿײַנשמעקער. יעדער אײנער האָט בײַגעטראָגן זײַנע אױסבעסערונגען.

אײן שבֿח מוז מען אָבער זאָגן, אַז די אַלע ענדערונגען זענען געמאַכט געװאָרן מיט מײַן הסכּמה.

איך בין נישט װי אַנדערע דראַמען־שרײַבער, װאָס לאָזן מאַכן פֿון זײערע װערק װאָס מען װיל; איך לאָז מיך נישט שפּײַען אין דער קאַשע. מײַן ערשטער באַדינג איז געװען אַז עס זאָל נישט געמינערט װערן און נישט געענדערט װערן אַפֿילו אַ קוצו־של־יוד. אַזאַ מענטש בין איך. צוליב אַ בוכשטאַב אָדער אַ קאָמאַ בין איך גרײט צו גײן אױף מסירות־נפֿש... סײַדן ס'געשעט מיט מײַן הסכּמה.

און אַ מענטש בין איך אַ האַרטער, אַ פּרינציפּיעלער, בפֿרט, װען עס האַנדלט זיך װעגן קונסט...

נישט מער, אַ מאָל מוז מען גײן אױף אַ קאָמפּראָמיס.

אָנגעהױבן האָט עס זיך גאָר מיט אַן אומשולדיקער "פּאָפּראָװקע". דהײנו? אײנע פֿון די אַקטיאָרן, װאָס האָט באַדאַרפֿט שפּילן די ראָלע פֿון ענגלישן אַמבאַסאַדאָר בײַם קײַזערלעכן הױף, האָט געזאָלט רױכערן אַ ציגאַר. אַזױ איז עס געװען אָנגעװיזן אױף מײַן פּיעסע.

אײן מאָל אױף אַ פּראָבע רופֿט מיך אָפּ דער דאָזיקער אַקטיאָר אָן אַ זײַט און רױמט מיר אײַן אין אױער מיט אַ קול פֿול מיט תּחנונים:

– פּאַניע פֿאַרפֿאַסער, איך, װי איר קוקט מיך אָן האָב דעם כּבֿוד צו שפּילן אין אײַער שטיק די ראָלע פֿון ענגלישן לאָרד; װי עס איז אָנגעװיזן אין דעם שטיק, דאַרף איך רױכערן ציגאַרן. האָבן מיר דען אױף ציגאַרן? איך האָב זיך געװענדט צום טעאַטער־ דירעקטאָר. זאָגט ער, אַז אונדזער טרופּע קאָן מיר נישט דערלױבן צו רױכערן ציגאַרן. העכסטנס, אױף װאָס איך קאָן זיך דערלױבן, איז צו רױכערן פּאַפּיראָסן. און דאָס – פֿון דער פֿירמע "אַװאַנטי", דרײַ גראָשן אַ שטיק.

האָב איך נאָכגעטראַכט, נאָכגעטראַכט און צוגעגעבן, אַז מען קאָן װירקלעך אױסקומען אָן ציגאַרן. אַן ענגלישער אַמבאַסאַדאָר איז נישט חולה צו רױכערן פּאַפּיראָסן "אַװאַנטי".

אַ צװײט מאָל װענדט זיך צו מיר אַ צװײטער אַקטיאָר; דער זעלבער װאָס שפּילט די ראָלע פֿון פֿינאַנץ־מיניסטער װיטע, און ער האָט צו מיר אױך אַ בקשה:

– אין אײן אַקט – זאָגט ער – װערט אין אײַער שטיק אָנגעװיזן, אַז איך באַדאַרף זיך װײַזן אָן אַ ראָק, בלױז אין הױלע אַרבל פֿאַרשטײט איר מיכ בײַ מײַנע קאַפּיטאַלן און די גאַזשע, װאָס איך קריג, מישטײנס געזאָגט, בין איך נישט אימשטאַנד זיך אַלע אָװנט צו באַװײַזן אין אַ װײַס העמד. װער קאָן זיך עס אָננעמען צו װאַשן אַלע חודש אַ העמד? און װײַזן זיך מיט ברודיקע אַרבל איז עפּעס גאָרנישט פּאַסיק פֿאַר אַ פֿינאַנץ־מיניסטער װיל איך טאַקע, איר זאָלט מיר דערלױבן צו טראָגן דעם ראָ ק יאָ, און װאָס נאָך װיל איך אײַך בעטן. איר זאָלט מאַכן אַזױ, אַז איך זאָל מײַן גאַנצע ראָלע דאַרפֿן שפּילן נאָר מיטן פֿאָרנט און נישט חלילה מיטן פּלײצע, װײַל אױף די אַקסלען זענען בײַ מיר אױסגעריבן גאַנצע לעכער. איבעריקנס, דאָס געהערט שױן צום רעזשיסאָר.

אױך אױף דעם בין איך אײַנגעגאַנגען; פּשוט. צוליב הומאַניטאַרע מאָטיװן.

די פּרימאַדאָנע פֿון דער דאָזיקער טרופּע האָט מיר אָפּגעשטאַט אַ װיזיט אין מײַן הײם און זיך משתּדל געװען בײַ מיר װעגן אָט װאָס:

די דאָזיקע פּרימאַדאָנע שפּילט אין מײַן שטיק די געליבטע פֿון ראַספּוטינען, די הױפּטדאַמע װירובאָװאַ; שילדער איך אין מײַן שטיק אַ סצענע אין קײַזערלעכן פּאַרק, בשעת אַן אָרגיע, װי ראַספּוטין הױדעט די װירובאָװאַ אױף אַ הױדלקע. בשעתן הױדען זיך פֿאַרװאַרפֿן זיך אירע פֿיס אַרױף אין דער הױך און עס זעען זיך די זױלן, און זײ, די זױלן, זענען נעבעך געלאַטעט.

– איר פֿאַרשטײט דאָך? – זאָגט זי – פּאַניע פֿאַרפֿאַסער, אַז עס פּאַסט נישט, דאָס פּובליקום זאָל זען אַז בײַ דער גרעסטער הױפֿדאַמע פֿון קײַזערלעכן הױף זענען די זױלן מיט לאַטעס, און די פּיעסע אײַערע איז דאָך אַ קינסטלעריש װערק און נישט קײן שונד. – בכן? – בכן? צי קאָן מען נישט די גאַנצע סצענע אַרױסװאַרפֿן?

איך האָב נאָכגעטראַכט, איבערגעלײגט זיך און אײַנגעשטימט. מילא, װעט זײַן אָן דער אָרגיע.

– אַ דאַנק.

עס גײט נישט דורך קײן װאָך און עס קומט צו מיר אַרײַן דער סטאַר פֿון דער פּיעסע, בעניע סאָלאָװײטשיק, דער כאַראַקטער־ראָליסט, װאָס שפּילט אין מײַן שטיק די ראָלע פֿון מיניסטער פּלעװע. – איך האָב – זאָגט ער הער שרײַבער, צו אײַך אַ װיכטיקן ענין.

– דהײנו?

– איך האָב – זאָגט ער – אַ װוּנדערבאַרן מאָנאָלאָג, װאָס מיט אים ענדיק איך יעדע ראָלע װאָס איך שפּיל, עס איז אַ הונדערט־פּראָצענטיקער זיכערער "אָפּלױז". נאָך אַזאַ מאָנאָלאָג מוז מען אַפּלאָדירן.

– לאָמיר הערן. ער שטעלט זיך אַװעק אין אַ דראַמאַטישער פּאָזע און דעקלאַמירט:

– אָ־אָ! די יודעלע! דאָס קינד פֿון פֿאָלק ישׂראל! אָה, מײַן עװיגעס נאַציאָן! דו האָסט אימער געלעבט און װעסט נימאַנד אונטערגײן און װי פֿיל דײַנע פֿײַנדע זאָלען דיך נישט דריקען און שטיקען, װעסטו בלײַבן שטאָלץ, װי אַ פֿעלז אין דער װיסטע. זאָלען זײ דיר דערקוטשען, די המנס מיט די גראָס־אינקװיזיטאָרן. דו לאַכסט פֿון זײ כאַ־כאַ־כאַ־כאַ־כאַ!... װי געפֿעלט אײַך?

– אױסגעצײכנט – האָב איך געזאָגט – אָבער, פּלעװע איז געװען אַ יודאָפֿאָב, װי אַזױ זשע קאָן ער זאָגן אַזעלכע װערטער...

– אַנטשולדיקט – האָט ער געפֿרעגט – װאָס איז אַזױנס אַ "יודאָפֿאָב"?

– אַ שׂונא־ישׂראל.

דער אַרטיסט האָט זיך אַ װײַלע פֿאַרטראַכט און נאָך דעם זיך אָנגערופֿן:

– פֿאָב־שמאָב; אָבער איך בין דאָך אַ סטאַר און באַדאַרף האָבן אַפּלאָדיסמענטן און קײן גאַזשע נעם איך נישט. איך שפּיל בלױז צוליב קונסט און האָנאָר. באַדאַרף איך אַפּלאָדיסמענטן, צי נײן?

– אָבער, אום גאָטעס װילן – בעט איך מיך – פּלעװע איז דאָך אַ באַרימטער אַנטיסעמיט, האָט געמאַכט דעם קעשענעװער פּאָגראָם. װי אַזױ קען ער האַלטן אַזאַ מאָנאָלאָג?

– װעלן מיר אים מגײר זײַן. מיר װעלן אים לאָזן זאָגן דעם מאָנאָלאָג פֿאַרן טױט. ער האָט חרטה און װערט אַ יִיד. נעבן מיר װעט שטײן ד"ר הערצל און איך װעל האַלטן מײַן מאָנאָלאָג מיט ליכט־עפֿעקטן. צום סוף װעל איך ענדיקן מיט מײַן באַרימט לידל, װאָס איז מײַן "קאָניאָק".

יודעלע, מײַן קרױן, מײַן געשעצטעס נאַציאָן! דו טראָגסט הױך דײַן יודישען פֿאָן. דו עקזיסטירסט פֿון אײביק אָן, צו זײַן אַ י איז גאָר אַן אַנטיק, אַ גרױסעס, װאַרעם גליק, טאָמער גיט מען דיר אַ דרוק, און װערסט פֿאַרשװאַרצט, װי אַ טאָטער, שיצט דיך דײַן הימעל־פֿאָטער און הערסט דײַנע שׂונאים װי דעם קאָטער!

איך האָב מיך איבערגעלײגט און מסכּים געװען.

– גוט, גוט. מילא אַ סוף זאָל עס נעמען. זאָל מען שױן שפּילן מײַן שטיק.

אַװעק אַ חודש צײַט פֿון פּראָבן, נאָך דעם װער איך פּלוצלינג אײַנגעלאָדן צום טעאַטער־דירעקטאָר אױף אַ קאָנפֿערענץ. ער האָט עפּעס צו מאַכן עטלעכע באַמערקונגען:

– דהײנו, װאָס?

– די אַקציע פֿון דעם שטיק – זאָגט ער – "די פֿעװראַלסקע־רעװאָלוציע" שפּילט זיך אָפּ אין "זשימנע דװאָרעץ" אום װינטערצײַט. און דאָס איז אוממעגלעך, מחמת די אַרטיסטן האָבן נישט קײן װינטערדיקע בגדים. – איז װאָס זשע טוט מען דערצו?
– מען מוז זען, אַז "פֿעװראַלסקע־רעװאָלוציע" זאָל פֿאָרקומען אין תּמוז. פֿרעג איך דאָך אים:

– היתּכן? עס װעט דאָך נישט שטימען מיטן קינסטלערישן אמת? זאָגט ער:

– אמת, שמעמעס...מען קאָן אַריבערטראָגן די רעװאָלוציע קײן שפּאַניען. בשעת הדחק קאָן מען די גאַנצע אַקציע אַריבערפֿירן קײן טערקײַ, קײן גריכנלאַנד, קײן מעקסיקע, דאָרט קומען אױך פֿאָר רעװאָלוציעס, אַבי נאָר אין אַ װאַרעמער געגנט. האָב איך זיך װידער באַטראַכט און איבערגעלײגט זיך און אײַנגעשטימט. – אַ סוף, זאָל מען מאַכן די קלײנע ענדערונג, אַבי מען זאָל שױן שפּילן און לאָמיר שױן זען די פֿרוכט פֿון מײַן שאַפֿן אױף די ברעטער פֿון קונסטטעמפּל.

ס'איז געקומען די גרױסער טאָג פֿון דער פּרעמִיערע. איך זיץ אין טעאַטער, מײַן האַרץ פֿלאַטער ט װאָס איז געשען? עפּעס דערקען איך נישט מײַן װערק. איך רוף אָפּ דעם טעאַטער־דירעקטאָר אָן אַ זײַט און פֿרעג, װאָס שפּילט מען עס אַזױנס?

– ענטפֿערט ער מיר: – איר זעט נישט װאָס מען שפּילט? "כאַסיע די יתומה".

מאַך איך דאָך זײער אַ פֿאַרװוּנדערט פּנים. דערקלערט ער מיר:

– פֿאַרשטײט איר מיך – זאָגט ער – "כאַסיע די יתומה" איז שױן אַן אױסגעשפּילטע זאַך און אײַער שטיק איז אַ נײַעס און מען מוז מאַכן פּראָבן, אָבער דאָס טעאַטער איז נישט געהײצט און ס'איז קאַלט, כאָטש װעלף פֿאַרטרײַב... אַמער האָבן מיר גענומען און געשטעלט "כאַסיע די יתומה."