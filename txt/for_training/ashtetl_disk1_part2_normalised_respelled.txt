מיט האָלץ װעל איך אַ געשעפֿט מאַכן? װאָס? דאַרף מען עפּעס קױפֿן, אַז עס טרעפֿט זיך צו קױפֿן.

— נו, אַדעראַבע.

— דאָס פֿינפֿערל אָפּפֿירגעלט.

— אַז איך קען נישט.

רעב יעכעסקל נעמט אַרױס אַ גרױסן פּאַק פֿון אַ הינטער־קעשענע, עפֿנט אים אױף, נעמט אַרױס אַ פּאָר אײנצלנע הונדערטער, און איז זײ מוסער רעב מאָרטכען.

— װאָס זאָל מען טון אַז מען קען נישט, — קרעכצט רעב מאָרטכע און נעמט דאָס געלט.

און דאָס געשעפֿט איז געמאַכט.

װער װײס, װעמעס טװוּע פֿון װעמעס פֿעלדער זענען איצט איבערגעגאַנגען פֿון אײן רעשוס אין צװײטן...

און גאָט האָט געהאָלפֿן. דאָס אײַז האָט עפּעס װי דורך אַ געהײמען באַפֿעל די טראַטװעס געמיטן, װי שװעמלעך קלײנע, װי שפּענדלעך האָלץ האָבן זײ זיך אין דעם זודיקן װאַסער געטוקט, געװאָרפֿן און געטרײסלט. פֿון אָרט האָט זיך נישט גערירט. רעב יעכעסקל איז בײַם ברעג געשטאַנען און צוגעזען גאָטס װוּנדער, װאָס ער טוט מיט אים און פֿאַרלאָזט אים נישט. צװײ טעג האָבן די פּױערים געאַרבעט און דאָס האָלץ אױפֿן ברעג אַרױפֿגעבראַכט, און רעב יעכעסקל האָט באַשײַמפּערלעך געזען גאָטס הילף.

דאָנערשטיק האָט זיך רעב יעכעסקל מיט רעב מאָרטכען געזעגנט. רעב מאָרטכע האָט נעבעך געמוזט איבערבלײַבן איבער שאַבעס בײַ כאַיִמען, ער האָט איבערן װאַסער נישט געקענט אַריבער.

און װען נאָטע איז מיטן קורצן פּעלצל אױפֿן װאָגן געזעסן, דאָס זעלנערישע היטל אױפֿן קאָפּ, װאַרטנדיק אױפֿן באַלעבאָס, איז די כאַיִמטע אַרױס אױף די טרעפּלעך. זי האָט געקוקט אױף נאָטען און האָט מיט איר אַלטן גרױען קאָפּ, װאָס איז אין איר גרױען טיכל געװען אײַנגעפֿאַסט, צוגעשאָקלט. אין מױעך איז איר עפּעס אַ געדאַנק קלאָר געװאָרן: אַזאַ יונג איז דאָס, דער נאָטע, אָפּגעגעסן בײַ איר (זי האָט אים מיט דעם בעסטן געפֿיטערט), געמײנט, אַז ער װעט מיט איר, מיט איר שװעסטערקינד מישפּאָכע װערן, און ער זיצט זיך גאָר אױף דער פֿור, און די פֿערד װילן אים אַװעקטראָגן. אַזאַ יונג איז דאָס... ער האָט זי אָפּגענאַרט און קײן רעכטע פּרעטענציע קען זי דאָך נישט האָבן צו אים. װאָס טוט ער דען? ער פֿאָרט אַװעק מיט זײַן באַלעבאָס, נו, װאָס דען זאָל ער טאָן, בײַ איר איבערבלײַבן? אָבער שאָקלען מיטן קאָפּ האָט זי געהאַט אױף װאָס — און זי איז אױף די טרעפּלעך געשטאַנען, געקוקט אױף נאָטען און זי האָט מיט דער גאָמבע צוגעשאָקלט.

— אַזאַ יונג איז דאָס! אָ, װאָס אַזאַ יונג קען!

— נאָטע האָט דעם קאָפּ אַװעקגענומען און געקוקט ערגעץ אין דער װעלט אַרײַן, אַ פּאָנעם, געמאַכט זיך נישט זען, און האָט געפֿײַפֿט צו די פֿערד.

— װי ער זיצט זיך דאָ אױף שטײַף אױף דער פֿור — האָט זי געזאָגט מער מיטן קאָפּ װי מיטן מױל.

— װאָס? האַ? — פֿרעגט נאָטע און שטעלט אױס פֿרום די אױגן.

— װאָס? װאָס? האַ? און אָנגעפֿרעסן האָסטו דיך? און אָנגעזױפֿן האָסטו דיך? האַ? װאָס? — האָט די אַלטע געשאָקלט מיטן קאָפּ.

— אַ װױלער יונג, נאָטע, אַ װױלער יונג, כ'לעבן. אָנגעגעסן זיך, אָפּגענאַרט די אַלטע, כ'לעבן. אַ שידעך װיל זי? — זאָגט רעב כאַיִם אָנקוקנדיק, און קלאַפּט נאָטען אױף די פּלײצעס.

— נו, װאָס דען, רעב כאַיִם? — מאַכט נאָטע מיט די אױגן און מיט די פּלײצעס — אַז מע גיט, נעמט מען?

— און האָסטו נישט צוגעזאָגט אַ כאָסן װערן, פֿרעסנדיק און זױפֿנדיק — איז די כאַיִמטע געװאָרן דרײסטער.

— אַלטער נאַר, זאָלסט אַזױ לעבן! — און די כאַיִמטע כאַפּט זיך אױף און לױפֿט אַרײַן אין שטוב.

באַלד איז רעב יעכעסקל אין שאָפּנפּעלץ אַרױס און אַרױף אױפֿן װאָגן.

— בלײַבט מיר געזונט — האָט נאָטע אַרײַנגעשריגן דורך דעם פֿענצטער, װען די פֿערד האָבן אָנגעהױבן צו רירן.

— פֿאָר געזונטערהײט און צעברעך הענט און פֿיס — האָט אים די אַלטע נאָכגעשאָלטן, פֿילנדיק עפּעס אין האַרץ, אַז ער האָט איר אַן אַװלע געטון.

נאָטע האָט איר מיט אַ קנאַל פֿון דער בײַטש אָפּגעענטפֿערט.

קאַפּיטל דרײַ: די רעכענונג.

דאָס האָלצגעשעפֿט פֿון רעב יעכעסקלען האָבן שוטפֿעס פֿיר שוטפֿים, „קעפּ" אָבער נאָר דרײַ: רעב יעכעסקל אַן איקער־שוטעף; דער מעכוטן, רעב כאַיִם ראָזנקראַנץ, אַ צװײטער איקער־שוטעף, און מאָטעלע, רעב יעכעסקלס אַן אױסגעגעבענער זון, טאַקע רעב כאַיִמס אײדעם, און אױזערל, רעב כאַיִמס אַן אױסגעגעבענער זון, טאַקע רעב יעכעסקלס אַן אײדעם, — זײ בײדע — אַ דריטער „קאָפּ".

די רעכן־מײַסטערס זענען דער יונגער דאָר, מאָטעלע און אױזער. זײ רעכענען הײַנטמאָדיש, אױף פּאַפּיר מיט טינט און פֿעדער. יעדער רעכנט באַזונדער, לױפֿן זיך אַלע װײַלע צוזאַמען און לױפֿן זיך װײַטער, און קײן מאָל קומט די רעכענונג נישט אױס בײַ זײ גלײַך, ביז די אַלטע נעמען צו שטיקלעך קרײַד און הױבן אָן צו רעכענען אױף זײער אױפֿן נאָך — מיט גלײַכע און קרומע פּאַסקעלעך און די רעכענונג װערט געמאַכט.

דאָס איז אַ פּראָסטע שאַבעס צו־נאַכטס־רעכענונג. אַז עס קומט דער יאָר־רעכענונג (דאָס איז סאָף װינטער און סאָף זומער), דענצמאָל שיקט מען נאָך רעב װאָלף דעם שרײַבער, דעם באַװוּסטן כידעש־טרעפֿער; און אױב עס איז נאָך דאָ עפּעס שװערערס קומט שערעצקע דער „אַדװאָקאַט" אַלײן, דער װאָס שרײַבט אַלע קאָנטראַקטן מיט די סראָרעס.

די אַלטע, אין עמעסן, װײסן נישט, צו װאָס מען דאַרף די גאַנצע רעכענונגען. פֿון אַ רעכענונג פֿאַרדינט מען נישט, און צו קײן רעכענונג לײגט מען נישט צו. און װאָס איז דער אונטערשיד צו װיסן װיפֿל, װײסט מען נישט? קומט די בראָכע אַרײַן, אין װידער אַרום, זײ װײסן דעם גאַנצן רעכענונג אױפֿן קאָפּ, װײסן אין װעלכן געשעפֿט מען האָט צוגעלײגט און אין װעלכן פֿאַרדינט. זײ האָבן אָפּגעלעבט זײער ביסל יאָרן און האָבן פֿון קײן רעכענונג נישט געװוּסט, איז אױפֿגעשטאַנען דער יונגער דאָר און האָט אײַנגעפֿירט רעכענען — רעכנט מען, כאָטש נאָך יעדער רעכענונג, װײסט מען שױן פֿריִער, מוז אַרױסקומען אַ מאַכלױקע. — „אין עמעסן — טײַנען די אַלטע — װאָס איז דער כילעק: מאָטעלע איז נישט מײַן קינד װי אױזערל? מאַכט אײנער אַ בריס, אַ באַרמיצװע, איז עס נישט מײַן סימכע פּונקט אַזױ װי דײַנע?"

דער יונגער דאָר זאָגט, אַז מען דאַרף װיסן פֿון אַ רעכענונג, אַז דאָס געשעפֿט „פֿאַרלאַנגט" צו װיסן פֿון אַ רעכענונג — נו, מײלע, רעכנט מען, קומען אַרױס מאַכלױקעס, זאָל גאָט אױסהיטן.

די יונגע קריגן זיך, די שנור מיט די טאָכטער. צװישן איטע, מאָטעלעס װײַב, און גאָלדע, אױזערס װײַב, איז אַ באַשטענדיקע מאַכלױקע. גאָלדע, רעב יעכעסקלס טאָכטער, װאָס איז אױזערס װײַב, זאָגט, אַז צװישן די צװײ מױערן, װאָס איר שװער רעב כאַיִם האָט, שטעקט פֿיל פֿון איר פֿאָטערס געלט. און איטע זאָגט פֿאַרקערט, אַז צװישן די הײַזער, װאָס איר שװער, רעב יעכעסקל, האָט, שטעקט פֿיל פֿון איר פֿאָטערס געלט. די אַלטע טײַנען, װאָס איז דער כילעק, אָדער פֿון דער מאַמע, אָדער פֿון טאַטן, נאָכן טױט װעט איר זיך גלײַך טײלן, — זענען עס דאָך אָבער יונגע מענטשן.

גאָלדע, רעב יעכעסקלס טאָכטער, איז אַ הױכע ייִדענע מיט אַ שײטל פֿון דרײַ לאָקן, װאָס פֿאַרװאַרפֿן זיך אױף איר גלאַנצעדיקן שטערן, מיט אַ געשליפֿן צינגל, פֿאַר װעלכן אַלע ציטערן. מען איז זי טאָמעד געװױנט צו זען אין גאַס מיט ייִנגלעך פֿון פֿאָרנט און מיט ייִנגלעך פֿון הינטן, װאָס צופּן זי בײַ דער ברײטער שירץ: „מאַמע, אַ צװײער"! זי איז אַ סױנע אױפֿס לעבן און טױט דער שװעגערין איטע — און די שװעסטער רעדט אױס אױף איר פֿאַרן ברודער מאָטל, איר מאַן:

— אױ, אױ, מאָטעלע. ביסטו אַרײַנגעפֿאַלן, אַ ראַכמאָנעס, נעבעך, אױף דיר, װי זעסטו הײַנט אױס. פֿאַר דער כאַסענע האָסטו אױך אַזױ אױסגעזען? יאָ? — הױבט זי אָן צו באַדױערן דעם ברודער, װען דער לעצטער קומט אַרײַן צו איר מאַן אין אַ װאָכנטאָג און טרעפֿט אים נישט אין דער הײם.

מאָטל איז שױן געװױנט, אַז די שװעסטער זאָל אים באַדױערן, כאָטש ער װײסט נישט, פֿאַר װאָס און פֿאַר װען. פֿלעגט ער איר אַ װאָרט צוּװאַרפֿן: „נו, שװײַג, שװײַג, איך בעט דיך", און פֿאַרלאָזן די שטוב. טײל מאָל אָבער, אַז זי הײבט אָן אױף זײַן װײַב אױסצורעדן, שטעכט דאָס אים: זי איז דאָך זײַן װײַב, פֿאַלט ער אָן אױף איר:

— װאָס איז עס דײַן געשעפֿט? דאָס איז מײַן װײַב, מיט מיר האָט זי כאַסענע געהאַט, נישט מיט דיר.

— זײַן װײַב... גיט נאָר אַ קוק, װי ער האַלט פֿון איר שטאָל און אײַזן. רעב יעכעסקל גאָמבינערס שנור איז זי? אַ מאַקע! כאַיִם „סטשערבעס" טאָכטער איז זי, דײַן טאַטנס פֿערדיונגס טאָכטער.

— און דײַן טאַטנס פֿערדיונגס זון איז דײַן מאַן, און װי דו װילסט? — רײצט זיך מיט איר דער ברודער.

—— מײַן מאַן —— כאַיִם „סטשערבעס" זון! (און פֿון קאַאַס װערט איר גאַנץ פּאָנעם רױט). — גיט נאָר אַ קוק, צו װאָס איטעלע קען ברענגען, זי װעט דיך נאָך ברענגען אין דר'ערד אַרײַן לעבעדיקערהײט. — און זי הױבט אָן צו װײנען.

אין שטוב געפֿינט זיך אַ רעשטל קינדער, און זײ, הערנדיק, אַז די מאַמע װײנט, הײבן זײ אױך אָן צו װײנען.

מאָטל נעמט צוזאַמען די קינדערלעך און טײלט זײ צו גראָשן, אַז זײ זאָלן אױפֿהערן װײנען.

גאָלדע לײגט זיך שױן אין בעט אַרײַן אױף אַ גאַנצן טאָג, און דערנאָך, אַז דער מאַן קומט אַהײם, פֿאַלט זי אָן אױף אים.

— דו האַלטסט אױך אַזױ פֿון דײַן װײַב װי מאָטל? װאָלטסט געזאָלט הערן אױף דײַן װײַב, אָסער־לעדאַבער —— װאָלטסטו דיך מיט אײן װאָרט נישט אָנגערופֿן. מענער, מישטײנס געזאָגט.

און אױזער און מאָטל שטײען בײדע דערנאָך אין שפּײַכלער און באַקוקן דעם װײץ און רעדן פֿון געשעפֿט, גיט אױזער אַ װאַרף אַרײַן אַ װאָרט צו מאָטלען אין מיטן דערינען, אַזױ װי פֿון דער זײַט.

— װאָס האָסטו הײַנט געװאָלט פֿון גאָלדען?

— גאָרנישט, נאַרישקײטן.

— אױף אַ גאַנצן טאָג האָט זי זיך אין בעט אַרײַנגעלײגט.

— װיפֿל האָסטו פֿאַרשריבן אױף די קראָשענװיצער? — פֿרעגט ער אים, קעדײ אים פֿון שמועס אַרױסצונעמען.

און נישט אײן מאָל טרעפֿט זיך די מײַסע פֿאַרקערט, מיט איטעלען און מיט אױזערן.

דער מינעג איז, אַז יעדע שװיגער האָדעװעט אױס אינדיקעס אױף פּײסעך און גיט דער שנור. אַזױ פֿירט זיך שױן פֿון יאָרן לאַנג. בײַ רעב יעכעסקלען אױפֿן הױף דרײען זיך אַרום די אינדיטשקעס, באַשטימט פֿאַר איטען; בײַ רעב כאַיִם ראָזנקראַנץ אױפֿן הױף האָדעװען זיך װײַטער די אינדיטשקעס פֿאַר גאָלדען.

קומט גאָלדע און נעמט אַרױס די אינדיטשקעס פֿון דער מאַמעס הױף און טראָגט זײ זיך אַהײם. װערט דאָך אַ געשרײ, עס קומט איטע נאָך די אינדיטשקעס צו דער שװיגער, און זײ זענען שױן נישטאָ.

— זײ קערן מיר אָן פּונקט אַזױ װי איר, מײַן מאַמעס אינדיטשקעס — טײַנעט גאָלדע.

לױפֿט אַהײם איטע צו דער מאַמען מיט אַ געװײן: גאָלדע האָט איר די אינדיטשקעס אַװעקגענומען. נעמט די מאַמע דער שנורס אינדיטשקעס און גיט דער טאָכטער אַװעק. קומט דאָך די שנור צו לױפֿן: איר כאַזאָקע — װערט, פֿאַרשטײט זיך, אַ מאַכלױקע.

נעמען די שװיגערס און קױפֿן אין דער שטיל אַנדערע אינדיטשקעס און צעטײלן די שניר.

האָבן זײ טאָפּל.

די אַלטע לײַט װערן דערפֿון געװױר, די קינדער קריגן זיך, און האָבן אַגמעס־נעפֿעש.

אַ גאַנץ יאָר, הײסט עס, זענען די שניר נישט ברױגעז צװישן זיך — „נישט כאַװער און נישט ברױגעז". מען טרעפֿט זיך אין גאַס, שאָקלט מען זיך צו פֿון דער װײַטן מיט אױפֿגעריסענע נעז. אָבער טרעפֿט מען זיך בײַ דער מאַמע (נישט קײן כילעק בײַ װעלכער מאַמע), װען מע פּרעגלט אײַנגעמאַכטס, זאָגט מען זיך „גוט־מאָרגן", „גוט־יאָר", נישט קוקנדיק אײנע אױף די צװײטע, און מע צעטײלט זיך דאָס אײַנגעמאַכטס אין דער שטיל אָן װערטער. אײנע רוקט צו צו דער צװײטער דעם גרעסערן כײלעק.

— לאָז זי זיך נעמען, װעלכעס זי װיל, — און מען קוקט אױף די װאַנט.

— װאָס איז דער כילעק, דײַנע קינדער װעלן בײַ איר דאָס אײַנגעמאַכטס מיט געזונט אױפֿעסן, און דײַנע קינדער װעלן עס בײַ איר מיט געזונט פֿאַרצערן — זאָגט די שװיגער אָדער די מאַמע, געבנדיק יעדערער איר כײלעק.

אַז עס קומט אָבער פֿאַרן רעכענונג — נישט פֿון װען און נישט פֿון װוּ, הערט מען אױף זיך צו גריסן, און אַז מען טרעפֿט זיך בײַ דער מאַמען, אָדער בײַ דער שװיגער, זעצט מען זיך אַנידער אײנע נעבן די צװײטע און מע שװײַגט.

די קלײנע קינדער אָבער װײסן נישט פֿון קײן גליקן, און גאָלדעס אַ קינד לױפֿט צו צו דער מאַמען:

— מאַמע, מאַמע, די מומע רופֿט.

די מאַמע שטופּט עס אַװעק פֿון זיך מיט קאַאַס...

געװען איז עס אין דעם שאַבעס צו־נאַכטס פֿון דעם יאָר־רעכענונג.

די שטוב האָט באַקומען גאָר אַן אַנדערן כײן. זי איז אַ יאָנטעװדיקער, װי אין אַן אַטלעסענער קאַפּאָטע אָנגעטון.

איבער דעם גרױסן, לאַנגן, ברײטן טיש צעגיסט זיך דאָס ליכטיקײט פֿון דער לאָמפּ. מיט מער דערעכערעץ און גאָר מיט אַן אַנדערן כײן ברענט זי הײַנט. דער טיש איז באַלײגט מיט פּעק „פּאַפּירן" און „פּאַפּירעלעך". פֿון אױבן אָן אין פֿאָטערשטול זיצט רעב יעכעסקל. מיט אײן האַנט האַלט ער זיך אָן פֿאַר די ברילן, און מיט דער צװײטער האַנט רעכנט ער פֿאַר זיך מיט אַ שטיקל קרײַד. אױף דער צװײטער זײַט טיש, אַנטקעגן רעב יעכעסקלען, זיצט רעב כאַיִם ראָזנקראַנץ דער מעכוטן, אַ הױכער ייִד, מיט אַ לאַנגע, געלע באָרד, װאָס פֿאַרשפּרײט זיך אין צװײ שפּיצן, און מיט אַ לאַנגער, מיט האָר באַװאַקסענער נאָז. גרױסע טראָפּנס שװײס טריפֿן פֿון די קנײטשן פֿון זײַן ברײטן, גלאַנצנדיקן שטערן און האַלטן זיך אױף צװישן די האָר אױף דער שפּיץ נאָז. דער מעכוטן רעדט װײניק, און רעדט ער אַ װאָרט — איז עס אַ כעסעד, װאָס ער טוט פֿון זײַן זײַט. ער קוקט זיך נאָר צו. און רעדט װער, קוקט ער אים אָן, און דאָס איז שױן גענוג... בײַ בײדע זײַטן טיש זיצן אױזער און מאָטל. זײ רעכענען שױן הױך, מאָטל פֿאַר זיך.

— צװײ־און־אַכציק האַנטגעלט אין שעמעניץ.

אױזער, װאָס איז, דאַכט זיך, גאָר געװען פֿאַרטאָן אין זײַן רעכענונג, כאַפּט זיך פּלוצלינג אױף, װי עס װאָלט אים װער אָפּגעבריט, מאַכט צו אײן אױג און קוקט אױף מאָטלען:

— װאָס? װען? װאָס פֿאַר אַ צװײ־און־אַכציק?

— אין שעמעניץ, לײזער רעבם נישט געגעבן, האַ?

— אַ, לײזער רעבם. הונדערט צװאַנציק אין גאָמבין... — רעכנט שױן אױזער פֿאַר זיך װײַטער, װי עס װאָלט גאָרנישט געװען.

— געלער הונט — זידלט אים מאָטל אױס — „קופּיעץ" מײַנער, געװאָלט מיך כאַפּן.

מען הױבט אָן צו שיטן זיך מיט שטעכװערטער. די אַלטע רופֿן זיך אָן: נו, נו! — און מען קלאַפּט אין טיש.

דער איקער־„רעכן־מײַסטער" איז אױזערל. דאָס איז אַזאַ מין „צװײ־װעלטיק־ייִדל": אַ „כאָסיד" און אַ „דײַטש", אַ פּראָסטער און אַ לאַמדן. „װוּ ער קומט, האַלט ער מיט", און דערפֿאַר טאַקע איז ער דער פּערל אין דער מישפּאָכע. אַ קײַלעכדיק, נידעריק ייִדל מיט אַ געל קײַלעכדיק בערדל. טראָגט שױן אַ געפּרעסט װײַס קראַגנדל מיט אַ שװאַרצן שניפּס, און רעדט, אַזױ װי דער פֿאָטער, אָפּגעצײלטע װערטער. נאָר רעדט ער שױן אַרױס אַ װאָרט, מאַכט ער צו אײן אױגל, און קוקט מיטן צװײטן אױג מיט כשאַד אױף יענעם, װאָס רעדט צו אים. יעדן מענטש, װעלכן ער זעט דאָס ערשטע מאָל, איז ער כױשעד. מיט אַלעמען לעבט ער גוט. אַלײן איז ער, הײסט עס, אַ כאָסיד, דאַװנט אין שטיבל און האָט ליב צו טראָגן אַן אַטלעסענע קאַפּאָטע מיט אַ װײַס קראַגנדל, — און, אַז ער רעדט, דריקט ער שאַרפֿער אױס די רײש, אַזױ װי מען רעדט אין װאַרשע. מיט מיטקאָװסקין, דעם אײנציקן ליטװאַק אין שטאָט, לעבט ער אַ גוטן טאָג. און אַז דער ליטװאַק רעדט אױס אױפֿן רעבם, שאָקלט אױזער מיטן קאָפּ, אַ מאַך מיט דער האַנט אַזױ, אַז װי מען װיל, קען מען עס אָננעמען: אַז מע װיל, איז ער מאַסקעם מיטן ליטװאַק, און אַז מע װיל, באַדױערט ער דעם ליטװאַק, דעם אַפּיקױרעס.

אױזער איז פֿאַרטון הײַנט שטאַרק אין רעכענען און זיצט מיט װאָלף „שרײַבער" בײַם „ריכטיקן בוך".

װער איז דאָס װאָלף „שרײַבער"? און װאָס איז דאָס אַזעלכעס דאָס „ריכטיקע בוך"?

װאָלף שרײַבער איז אַ ייִד אַ רעכן־מײַסטער פֿון די רעכן־מײַסטערס, אַ דאַרס, אַ קלײנס, אַ מאָגערס, אַ גאָרנישט. אין דעם גאָרנישט איז אַזױ פֿיל דאָ. אַ טראָפּן פֿון יאַם, און אין דעם טראָפּן אַ גאַנצער יאַם. טרוקן איז עס. אַ פּאָנעם, אַ ברײטער, „אױסגעשטערנטער", אײַנגעקנײטשטער שטערן, און אין שטערן צװײ אױגן מיט אַ נאָז, — אַ נידעריקס, גײ נעם שטעק דיר אים אין קעשענע אַרײַן. װעסטו דאַרפֿן אַן „אַלגעבריניק" צו פֿרעגן, װעט ער דיר פֿון קעשענע אַרױסקרײען. װױנען װױנט עס — גײ פֿרעג גאָט! נישט קײן װײַב, נישט קײן קינד. צי האָט ער אַ מאָל יאָ געהאַט אַ פֿאַמיליע, צי האָט ער נישט געהאַט — קײנער װײסט נישט. דאָס װאָלפֿל דרײט זיך אַרום אין שטעטל, װי עפּעס אַ צולאָג צום שטעטל, אַ זאַך, װאָס דאָס שטעטל דאַרף עס. האָט װער אַ שװערן רעכענונג צו פֿרעגן (נישט װײַל מע דאַרף אים װיסן, נאָר גלאַט אַזױ, װײַל עס איז טשיקאַװע), קומט מען צו װאָלפֿן. פֿרעגט מען אים, קנײטשט ער אײַן דעם שטערן, און דענצמאָל זעט זײַן שטערן אױס, װי אַן אַלט בלעטל פֿון אַן אַלט ביכל... און די קנײטשן פֿון שטערן — אַלטע, אָפּגעריבענע אױסיעס, און עס דאַכט זיך, אַז די קנײטשן פֿון שטערן שטעלן זיך צוזאַמען און זאָגן אים אױס דעם סאָד פֿונעם רעכענונג.

דעם דאָזיקן װאָלף האָט אױזער צו זײ אַרײַנגעבראַכט דעם יאָר־רעכענונג צו מאַכן. װאָלף שרײַבער פֿרעגט נישט אױף קײן לױן — ער װאַרט נאָר אױף אַזאַ רעכענונג, אַז ער זאָל דאָ זײַן גװוּרע קענען אַרױסװײַזן.

אַלעס, װאָס די סאָכרים „גיבן אױס" און „נעמען אײַן" — אַזױ האָט אױזער אײַנגעפֿירט — שרײַבט מען אין אַ ביכל אײַן. אין יעדן ביכל מוז אױף אײן בלעטל די „הױצאָעס" װערן אײַנגעשריבן, אױפֿן צװײטן — די „האַכנאָסע".

מײלע, אױזער פֿירט זײַן ביכל רײן, — אַזױ זאָגט ער, נאָר מיט די אַלטע איז אַ כורבם, שטענדיק פֿאַרלירן זײ זײערע בלײַשטיפֿטן, און קומט צו עפּעס אײַנשרײַבן, הײבן זײ אָן צו זוכן אין אַלע קעשענעס, און פֿאַרשילטן אױזערן אױף די „מאָדעס", װאָס ער האָט אײַנגעפֿירט, שרײַבט מען דערװײַל אָן אױף די שענק מיט קרײַד, אָדער אױפֿן טיש, אָדער גלאַט אַזױ אױף אַ שטיקל פּאַפּיר. דערנאָך צו דעם „יאָר־רעכענונג" זוכט מען אױס די שטיקלעך פּאַפּירן, מיט די שענק און בענק, װאָס אױף זײ זענען די רעכענונגען אָנגעשריבן, און מע שרײַבט זײ איבער אין דעם „ריכטיקן בוך".

די אַלטע פֿאַרשרײַבן דאָך פֿאַרצוקט. אין דעם בוך מעקן זיך די שריפֿטן אױס, װערט דערנאָך אַ מאַכלױקע איבער די ציפֿערן. אײנער זאָגט, אַז עס איז אַ אַכט, דער צװײטער: אַ פֿינעף. אָבער מערסטע מאָל װײסט מען גאָרנישט, װאָס דאָס איז אַזױנס. מען פֿרעגט די אַלטע, ענטפֿערן זײ: „פֿאַרדרײט אײַך אײַער קאָפּ". שיקט מען צו לײבל זײגער־מאַכער נאָכן „שפּאַקטיװל", קוקט מען אין „שפּאַקטיװל", װערט אָבער פֿון דאָס נײַ די זעלבע מאַכלױקע, און דענצמאָל נעמט זיך שױן װאָלף שרײַבער צו דער זאַך. ער. ער מאַכט אַן אַלגעבריניק אַהין און אַן אַלגעבריניק צוריק, און װײַזט אױס, לױט אַלפּי כאָכמעס־האַכעזשבם, אַז עס מוז גאָר זײַן אַ דרײַ, און טוט אים עפּעס!

און דאָס „ריכטיקע בוך" איז בײַ װאָלף שרײַבער דאָס פֿידעלע, אױף װעלכן ער שפּילט זײַן לידל אױס. ער האַלט עס װי אַן אױג אין קאָפּ און טראָגט זיך דערמיט אַרום.