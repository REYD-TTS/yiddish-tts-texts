קאַפּיטל אײנס: הײַנט איז יום־טובֿ ― מען טאָר נישט װײנען!


איך גײ מיט אײַך אין געװעט אױף װיפֿל איר װילט, אַז קײנער אין דער װעלט איז נישט געװען אַזױ צופֿרידן מיטן װאַרעמען ליכטיקן נאָך־פּסח, װי איך, פּײסי דעם חזנס ייִנגל, מאָטל, און דעם שכנס קעלבל, װאָס מע רופֿט דאָס „מעני“ (דאָס האָב איך, מאָטל, דעם אַ נאָמען געגעבן „מעני“).

בײדע גלײַך האָבן מיר דערפֿילט די ערשטע שטראַלן פֿון דער װאַרעמער זון אינעם ערשטן װאַרעמען נאָך־פּסחדיקן טאָג, בײדע גלײַך האָבן מיר דערשמעקט דעם ריח פֿונעם ערשטן גרינעם גרעזעלע, װאָס קריכט, שפּראָצט אַרױס פֿון דער נאָר װאָס אָפּגעדעקטער ערד, און בײדע גלײַך זײַנען מיר אַרױסגעקראָכן פֿונעם פֿינצטערן ענגשאַפֿט צו מקבל־פּנים זײַן דעם ערשטן זיסן ליכטיקן װאַרעמען פֿרילינגס־מאָרגן. איך, פּײסי דעם חזנס ייִנגל, מאָטל, בין אַרױס פֿון אַ טװאַן, פֿון אַ קאַלטן נאַסלעכן קעלער, װאָס שמעקט מיט זױערטײג און מיט רפֿואות פֿון דער אַפּטײק; און מעני, דעם שכנס קעלבל, האָט מען אַרױסגעלאָזט נאָך פֿון אַן ערגערן עיפּוש: פֿון אַ קלײן, פֿינצטער, בלאָטיק, פֿאַרפּאַסקודיקט שטעלעכל מיט אױסגעקרימטע צעפֿליקטע װענט, װאָס װינטער בלאָזט אַרײַן אַהין דער שנײ און זומער שמײַסט אַרײַן דער רעגן.

אַרױסגעכאַפּט זיך אױף גאָטס פֿרײַער ליכטיקער װעלט, האָבן מיר בײדע, איך און מעני, אױס דאַנקבאַרקײט צו דער נאַטור, זיך גענומען אױסדריקן אונדזער צופֿרידנהײט. איך, פּײסי דעם חזנס ייִנגל, האָב אױפֿגעהױבן בײדע הענט אַרױף, אױפֿגעעפֿנט דאָס מױל און אַרײַנגעצױגן אין זיך די פֿרישע װאַרעמע לופֿט אַזױ פֿיל, װיפֿל איך האָב געקאָנט, ― און עס האָט זיך מיר אױסגעדאַכט, אַז איך װאַקס אין דער הױך, און עס ציט מיך אַרױף־אַרױף, אין דער טיפֿער־טיפֿער בלױער יאַרמלקע אַרײַן, דאָרט װוּ די שיטערע רױכיקע װאָלקנס שװעבן, דאָרט װוּ די װײַסע פֿױגלען טוקן זיך, באַװײַזן זיך און װערן פֿאַרשװוּנדן מיט אַ קװיטש און מיט אַ צװיטשער, און עס רײַסט זיך אַרױס פֿון מײַן אָנגעפֿילטער ברוסט, אָן מײַן װיסן, אַ מין געזאַנג, נאָך שענער װי יום־טובֿ מיטן טאַטן בײַם עמוד, אַ געזאַנג אָן װערטער, אָן נאָטן, אָן אַ שום מאָטיװ, אַ מין נאַטור־געזאַנג פֿון אַ װאַסערפֿאַל, פֿון יאָגנדיקע כװאַליעס, אַ מין שיר־השירים, אַ געטלעכע התפּעלות, אַ הימלישע באַגײַסטערונג: אױ־װײ, טאַטע! אױ־װײ, פֿאָטער! אױ־װײ, לעבעדיקער גאָאָאָאָאָט!!!

אָט אַזױ האָט אַרױסבאַװיזן זײַן צופֿרידנהײט מיטן ערשטן פֿרילינגסטאָג פּײסי דעם חזנס ייִנגל. גאַנץ אַנדערש האָט דאָס אױסגעדריקט מעני, דעם שכנס קעלבל.

מעני, דעם שכנס קעלבל, האָט קודם אַרײַנגעשטעקט די שװאַרצע נאַסע מאָרדע אין מיסט אַרײַן, אַ שאַר געטאָן מיטן פֿאָדערשטן פֿיסל די ערד אונטער זיך אַ מאָל דרײַ, פֿאַרריסן דעם עק, אױפֿגעשפּרונגען נאָך דעם אױף אַלע פֿיר, און אַרױסגעלאָזט אַ טומפּיקן „מע!“ דער „מע“ האָט מיר אױסגעװיזן אַזױ קאָמיש, אַז איך האָב מיך געמוזט צעלאַכן און נאָכמאַכן פּונקט דעם אײגענעם „מע“ מיטן זעלביקן נוסח, װאָס מעני. מענין איז דאָס, װײַזט אױס, געפֿעלן, װאָרעם עס האָט לאַנג נישט גענומען, האָט דאָס קעלבל איבערגעחזרט דאָס אײגענע נאָך אַ מאָל, מיטן זעלביקן נוסח און מיטן זעלביקן שפּרונג. זעלבסטפֿאַרשטענדלעך, אַז איך האָב דאָס באַלד נאָכגעטאָן מיט אַלע פּיטשעװקעס, מיטן קול און מיטן שפּרונג. אַזױ עטלעכע מאָל: איך אַ שפּרונג, דאָס קעלבל אַ שפּרונג; דאָס קעלבל אַ „מע“, איך אַ „מע“. װער װײס, ביז װאַנען דאָס שפּיל װאָלט זיך אַזױ געצױגן, װען ניט אַ שנײַד פֿון הינטן אין האַלדז אַרײַן פֿון מײַז עלטערן ברודער אליה מיט אַלע זײַנע פֿינף פֿינגער:

― אײַנגעזונקען זאָלסטו װערן! אַ בחורל פֿון כּמעט נײַן יאָר שטעלט זיך אַװעק טאַנצן מיט אַ קעלבל!... אין שטוב אַרײַן גײ, דו הולטײַ אײנער!... דער טאַטע װעט דיר שױן געבן!...

בלאָטע! דער טאַטע װעט מיר ניט „געבן“ גאָרניט. דער טאַטע איז קראַנק. ער דאַװנט שױן ניט פֿאַרן עמוד פֿון שׂימחת־תּורה אָן. גאַנצע נעכט הוסט ער. עס גײט צו אונדז דער שװאַרצער דאָקטער, אַ גראָבער מיט שװאַרצע װאָנצעס און מיט לאַכעדיקע אױגן ― אַ פֿרײלעכער דאָקטער. מיך רופֿט ער „פּופּיק“ און שנעלט מיר מיט די פֿינגער אין בײַכל אַרײַן. ער זאָגט אָן אַלע מאָל דער מאַמען, מע זאָל מיך ניט שטאָפּן מיט קײן קאַרטאָפֿליעס, און דעם קראַנקן זאָל מען געבן נאָר בוליאָן און מילך, מילך און בוליאָן. די מאַמע הערט אים אױס, און אַז ער גײט אַװעק, באַהאַלט זי דאָס פּנים אין פֿאַרטעך און די אַקסלען טרײסלען זיך בײַ איר... נאָך דעם װישט זי אױס די אױגן, רופֿט אָפּ מײַן ברודער אליה אױף אַ זײַט, און מע סודעט זיך שטילערהײט. װאָס זײ רײדן ― װײס איך ניט. נאָר מיר דאַכט, זײ קריגן זיך, די מאַמע שיקט אים ערגעץ, ער װיל ניט גײן. ער זאָגט צו איר:

― אײדער אָנקומען צו זײ, װעל איך דיר בעסער גײן אין דער ערד אַרײַן!... איך װעל בעסער שטאַרבן הײַנטיקן טאָג!...

― בײַס דיר אָפּ די צונג, משומד אײנער, װאָס רעדסטו?

אַזױ ענטפֿערט אים די מאַמע שטיל, ציפּעט צונױף די צײן, מאַכט צו אים מיט די הענט, איז גרײט אים דורס זײַן. זי װערט אָבער באַלד װײך און מאַכט צו אים:

― װאָס זאָל איך טאָן, מײַן זון, אַ רחמנות אױפֿן טאַטן ... מע מוז דאָך אים ראַטעװען! ...

― פֿאַרקױפֿט מען עפּעס. ― זאָגט מײַן ברודער אליה און כאַפּט אַ קוק אױף דער גלעזערנער שאַפֿע. און די מאַמע קוקט אױך אױף דער גלעזערנער שאַפֿע, װישט די אױגן און זאָגט שטיל:

― װאָס זאָל איך פֿאַרקױפֿן? די נשמה? שױן נישטאָ װאָס צו פֿאַרקױפֿן. סײַדן די לײדיקע שאַפֿע?

― פֿאַר װאָס ניט? ― זאָגט איר מײַן ברודער אליה.

― רוצח! ― ענטפֿערט אים די מאַמע מיט רױטע אױגן. ― פֿון װאַנען האָבן זיך צו מיר גענומען אַזעלכע רוצחים קינדער?!

די מאַמע פֿײַערט און קאָכט, װײנט זיך אױס, װישט אױס די אױגן און בעט זיך באַלד איבער. אַזױ איז געװען אױך מיט די ספֿרים, מיט דער זילבערנער עטרה פֿונעם טלית, מיט די צװײ געגילטע בעכערלעך, מיט איר זײַדן מלבוש, און מיט אַלע איבעריקע זאַכן, װאָס זײַנען פֿאַרקױפֿט געװאָרן בײַ אונדז אײנציקװײַז, און אַלע מאָל אַן אַנדער קונה.

די ספֿרים האָט אַװעקגעקױפֿט מיכל דער פּאַקן־טרעגער, אַ ייִד מיט אַ שיטער בערדל, װאָס ער האַלט דאָס אין אײן קראַצן. מײַן ברודער אליה איז נעבעך געגאַנגען צו אים דרײַ מאָל, אײדער ער האָט אים אַראָפּגעבראַכט. די מאַמע האָט זיך מחיה געװען, אַז זי האָט אים דערזען, און באַװיזן אים מיטן פֿינגער, ער זאָל רעדן שטיל, בכדי דער טאַטע זאָל נישט הערן. מיכל האָט פֿאַרשטאַנען, פֿאַרריסן דעם קאָפּ אַרױף אױף דער פּאָליצע, זיך געקראַצט אונטערן בערדל און אַ זאָג געטאָן:

― אַנו װײַזט, װאָס האָט איר דאָרטן?

מיט אַ װוּנק האָט מיר די מאַמע באַװיזן, איך זאָל אַרױף אױפֿן טיש און דערלאַנגען די ספֿרים. צװײ מאָל איבערחזרן איז נישט געװען נױטיק. איך בין מיט אײן שפּרונג אַרױף מיט אַזאַ גדולה, אַז איך האָב מיך אױסגעצױגן איבערן טיש און נאָך געכאַפּט אַ צוגאָב פֿון מײַן ברודער אליה, איך זאָל ניט שפּרינגען, װי אַ משוגענער. מײַן ברודער אליה האָט זיך אַלײן מטריח געװען אױפֿן טיש און האָט דערלאַנגט מיכלען אַלע ספֿרים. מיכל האָט מיט אײן האַנט געבלעטערט די ספֿרים, מיט דער אַנדערער זיך געקראַצט דאָס בערדל און געזאָגט חסרונות. יעדער ספֿר האָט זײַן חסרון: דאָרט איז דער בונד געװען נישט גוט. בײַ דעם איז דער רוקן שטאַרק צעגעסן. דאָ איז דער ספֿר אַלײן קײן ספֿר ניט. און אַז ער האָט שױן גאַנץ גוט איבערגעקוקט אַלע ספֿרים, מיט אַלע בונדן, מיט אַלע רוקנס, האָט ער זיך אַ קראַץ געטאָן אין בערדל:

― עס זאָל זײַן משניותן, אַ גאַנצער גאַנג, װאָלט איך זײ אפֿשר אַװעקגעקױפֿט.

די מאַמע איז געװאָרן טױט װי די װאַנט, און מײַן ברודער אליה איז, פֿאַרקערט, געװאָרן רױט װי פֿײַער; ער איז אָנגעפֿאַלן אױפֿן פּאַקן־טרעגער:

― האָט איר דאָך לכתּחילה געקאָנט זאָגן, אַז איר קױפֿט נאָר משניותן! װאָס זײַט איר געקומען דולן אַ ספּאָדיק און דרײען אַ מוח?

― לאָז זײַן שטיל! ― בעט זיך בײַ אים די מאַמע, און עס הערט זיך אַ הײזעריקע שטים פֿונעם צװײטן אַלקער, װוּ דער טאַטע ליגט:

― װער איז דאָרטן?

― קײנער ניט! ― ענטפֿערט אים די מאַמע און שיקט אָפּ מײַן ברודער אליהן צום קראַנקן, און אַלײן האַנדלט זי מיט מיכל דעם פּאַקן־טרעגער, פֿאַרהאַנדלט אים די ספֿרים, אַ פּנים, פֿאַר זײער װינציק געלט, װאָרעם אַז מײַן ברודער אליה קומט אַרױס פֿונעם טאַטנס אַלקער און פֿרעגט איר: „װיפֿל?“ ― שטופּט זי אים אָפּ און זאָגט אים: „עס איז ניט דײַן עסק!“ ... און מיכל כאַפּט די ספֿרים גיך־גיך, פּאַקט זײ אײַן אין אַ זאַק אַרײַן און מאַכט פּליטה.


פֿון די אַלע זאַכן, װאָס מיר האָבן אױספֿאַרקױפֿט פֿון שטוב, האָט מיר קײנע פֿון זײ ניט צוגעשטעלט אַזױ פֿיל פֿאַרגעניגן, װי די גלעזערנע שאַפֿע.

אמת, די זילבערנע עטרה פֿונעם טאַטנס טלית אַז מען האָט באַדאַרפֿט אָפּטרענען, איז אױך געװען פֿאַר מיר אַ שטיקל יום־טובֿ. קודם ― דאָס דינגען זיך מיט יאָסל דעם גאָלדשמיד, אַ בלײכער ייִד מיט אַ רױטער פּליאַמע אױפֿן פּנים. דרײַ מאָל איז ער אַװעקגעגאַנגען צוריק ― און אױסגעפֿירט האָט ער. נאָך דעם האָט ער זיך אַװעקגעזעצט אַ פֿוס איבער אַ פֿוס צום פֿענצטער מיטן טאַטנס טלית, אַרױסגענומען אַ קלײן מעסערל מיט אַ געל קלעצל פֿון הירשנבײן, אױסגעבױגן דעם מיטלסטן פֿינגער און גענומען טרענען די עטרה אַזױ קונציק, אַז װען איך קאָן אַזױ טרענען עטרות, װאָלט איך, דאַכט זיך, געװען אײנער אַ גליקלעכער! און פֿון דעסט װעגן, האָט איר באַדאַרפֿט אָנקוקן דעמאָלט די מאַמע מײַנע, װי אַזױ זי האָט זיך עס אַ ביסל צעװײנט! אַפֿילו מײַן ברודער אליה, װאָס ער איז שױן אַ בחור און אַ חתן, האָט זיך עפּעס אױך מאָדנע אױסגעבױגן מיטן פּנים צו דער טיר, כּלומרשט געשנײַצט די נאָז מיט אײן פֿינגער, פֿאַרקרימט דאָס פּנים און אַרױסגעלאָזט אַ מאָדנעם קװיטש פֿונעם האַלדז און געװישט מיט דער פּאָלע די אױגן.

― װאָס איז דאָרטן? ― פֿרעגט דער טאַטע פֿון זײַן קראַנקן־אַלקער.

― גאָרניט! ― ענטפֿערט אים די מאַמע און װישט די רױטע אױגן, און די אונטערשטע ליפּ מיט איר גאַנצן האַלבן פּנים טרײסלט זיך אַזױ, אַז מען דאַרף זײַן שטאַרקער פֿון אײַזן, מע זאָל ניט פּלאַצן פֿאַר געלעכטער. נאָר װי קומט דאָס צו דער גלעזערנער שאַפֿע?

ערשטנס, װאָס הײסט מע װעט זי צונעמען? מיך האָט זיך תּמיד געדאַכט, אַז אונדזער גלעזערנע שאַפֿע איז צונױפֿגעװאַקסן מיט דער װאַנט, ― װי אַזױ װעט מען זי נעמען? צװײטנס, װוּ װעט די מאַמע פֿאַרשליסן דאָס ברױט, מיט דער חלה, מיט די טעלער, מיט די בלײַענע לעפֿל און גאָפּלען (צװײ זילבערנע לעפֿל און אײן גאָפּל אַ זילבערנעם האָבן מיר געהאַט, האָט זײ די מאַמע שױן לאַנג פֿאַרקױפֿט!), און װוּ װעלן מיר האַלטן פּסח די מצה? די געדאַנקען זײַנען מיר געקומען אױפֿן קאָפּ, בשעת נחמן דער סטאָליער איז געשטאַנען און געמאָסטן די שאַפֿע מיט זײַן גרױסן רױטן נאָגל פֿונעם גראָבן פֿינגער פֿון דער אױסגעשמירטער האַנט. ער האָט אַלץ געדרונגען, אַז די שאַפֿע װעט ניט אַרױס פֿון דער טיר. אַ סימן: אָט האָט איר אײַך די ברײט פֿון דער שאַפֿע און אָט האָט איר די טיר ― אָסור אױב זי װעט אַרױס!

― װי אַזױ זשע איז זי אַרײַן? ― פֿרעגט אים מײַן ברודער אליה.

― גײ פֿרעג זי! ― ענטפֿערט אים נחמן מיט כּעס. ― איך װײס, װי אַזױ זי איז אַרײַן? מע האָט זי אַרײַנגעטראָגן, איז זי אַרײַן!...

אײן מינוט איז געװען אַזעלכע, װאָס איך האָב מורא געהאַט פֿאַר דער שאַפֿע. דאָס הײסט, איך האָב געמײנט, זי בלײַבט בײַ אונדז. עס האָט אָבער לאַנג נישט גענומען, און נחמן דער סטאָליער איז געקומען מיט זײַנע צװײ בנים, אױך סטאָליאַרעס, און מען האָט געגעבן אַ נעם אונדזער גלעזערנע שאַפֿע, טאַקע נאָר װי דער רוח דעם מלמד; פֿריִער איז געגאַנגען נחמן, נאָך דעם בײדע בנים, הינטן ― איך. דער פֿאָטער האָט געקאָמאַנדעװעט: „קאָפּל, אָן אַ זײַט! מענדל, רעכטס! קאָפּל, ניט לױף! מענדל, האַלט!“... איך האָב זײ געהאָלפֿן נאָכטאַנצן. די מאַמע און מײַן ברודער אליה האָבן ניט געװאָלט העלפֿן. זײ זײַנען געשטאַנען, געקוקט אױף דער לײדיקער װאַנט, װאָס איז געװען באַדעקט מיט שפּינװעבס, און האָבן געװײנט... אַן אַקציע מיט די צװײ ― נאָר זײ װײנען!... פּלוצעם ― טראַך! סאַמע בײַ דער טיר האָט געפּלאַצט דאָס גלאָז. און דער סטאָליער מיט די בנים האָבן גענומען זידלען זיך, אַרױפֿלײגן אײנס אױף דאָס אַנדערע די באָד: „אַ ריר פֿון אַ בלײַענעם פֿױגל!“, „בערישע פֿיס!“, „דער רוח כאַפּט אים אַװעק!“, „ברעך דעם קאָפּ, צון אַל די שװאַרצע יאָר!...

― װאָס איז דאָרטן? ― הערט זיך אַ הײזעריק קול פֿונעם קראַנקן־אַלקער.

― גאָרנישט! ― ענטפֿערט די מאַמע און װישט די אױגן.

די בעסטע שׂימחה פֿון אַלע שׂימחות איז געװען בײַ מיר, אַז ס'איז געקומען צו מײַן ברודער אליהס קאַנאַפּקע און צו מײַן בעטל. מײַן ברודער אליהס קאַנאַפּקע איז פֿריִער געװען אַ קאַנאַפּע, װאָס מע פֿלעגט אױף איר זיצן. נאָך זינט מײַן ברודער אליה איז געװאָרן אַ חתן און האָט אָנגעהױבן צו שלאָפֿן אױף דער קאַנאַפּע און איך אױף זײַן בעטל, איז די קאַנאַפּע געװאָרן אַ „קאַנאַפּקע“. אַ מאָל, אין די גוטע יאָרן, אַז דער טאַטע איז געװען געזונט און געדאַװנט מוספֿים אין דער קצבֿישער קלױז מיט פֿיר משוררים, האָט די קאַנאַפּע געהאַט אין זיך „שפּרינזינעס“. איצט זײַנען שױן די „שפּרינזינעס“ געװען מײַנע. איך האָב פֿון זײ געמאַכט כּל־המינים פֿאָקוסן שבעולם: צעקאַליעטשעט די הענט, שיִער ניט אַרױסגענומען זיך אַן אױג, אָנגעטאָן זײ אײן מאָל אױפֿן האַלדז און געשטאַנען אַ מינוט אױף צו דערװאָרגן װערן. ביז מײַן ברודער אליה האָט מיך גוט אָנגעבוכעט און פֿאַרװאָרפֿן די „שפּרינזינעס“ אױפֿן בױדעם און צוגענומען דעם לײטער.

אָפּגעהאַנדלט די קאַנאַפּע מיטן בעטל האָט חנה די ייִדענע. אײדער חנה האָט דאָס מעבל אָפּגעקױפֿט, האָט זי די מאַמע נישט צוגעלאָזט אַרײַנקוקן אינעװײניק אין תּוך אַרײַן: „אָט דאָס, װאָס איר זעט, דאָס קאָנט איר האַנדלען; קוקן איז נישטאָ װאָס!“ נאָר אַז חנה האָט זיך אױסגעדונגען און געגעבן אַן אױפֿגאָב, איז זי צוגעגאַנגען צו דער קאַנאַפּע און צום בעטל, אױפֿגעהױבן דאָס בעטגעװאַנט, פּאַװאָלינקע אַרײַנגעקוקט אין אַלע פֿאַרבאָרגענע ערטער און האָט שטאַרק געשפּיגן... די מאַמע איז געװען ברוגז פֿאַרן שפּײַען, געװאָלט אומקערן דעם אױפֿגאָב, האָט זיך אַרײַנגעמישט מײַן ברודער אליה:

― געקױפֿט, איז פֿאַרפֿאַלן!

אױסגעבעט אױף דער ערד, האָבן מיר זיך אױסגעצױגן בײדע, איך און מײַן ברודער אליה, װי די גראַפֿן, צוגעדעקט זיך בײדע מיט אײן קאָלדרע (זײַנע האָט מען פֿאַרקױפֿט), און עס איז מיר געװען זײער אײַנגענעם צו הערן פֿון מײַן עלטערן ברודער, אַז אױף דער ערד צו שלאָפֿן איז גאָר ניט אַזױ שלעכט.

איך װאַרט אָפּ ביז ער לײענט אָפּ קריאת־שמע און װערט אַנטשלאָפֿן, דעמאָלט נעם איך זיך קאַטשען איבער דער גאַנצער ערד. פּלאַץ איז הײַנט דאָ, ברוך־השם, גענוג. אַ פֿעלד, אַ פֿאַרגעניגן, אַ גן־עדן!...

― װאָס טוט מען װײַטער?

אַזױ זאָגט די מאַמע צו מײַן ברודער אליה אײן מאָל אין אַ פֿרימאָרגן און באַטראַכט מיט אַ געקנײטשטן שטערן די לײדיקע פֿיר װענט. איך און מײַן ברודער אליה העלפֿן איר באַקוקן די פֿיר װענט. מײַן ברודער אליה קוקט אױף מיר פֿאַרזאָרגט און מיט רחמנות.

― גײ אין דרױסן! ― מאַכט ער צו מיר שטרענג. ― מיר דאַרפֿן דאָ עפּעס רעדן...

אױף אײן פֿוס שפּרינג איך אַרױס אין דרױסן אַרױס ― און, פֿאַרשטײט זיך, גלײַך צום שכנס קעלבל.

די לעצטע צײַט האָט זיך „מעני“ געגעבן אַ הױב אױף די פֿיסלעך, קײן עין־הרע אױסגעװאַקסן, געװאָרן שײן, דאָס שװאַרצע מאָרדעלע חנעװדיק, די קײַלעכדיקע אױגן קלוג, מיט פֿאַרשטאַנד, װי להבֿדיל אַ מענטש, אַ בר־דעת, קוקט אַרױס, מען זאָל דעם עפּעס געבן אין מױל אַרײַן, האָט ליב, אַז מע קראַצט דעם מיט צװײ פֿינגער אונטערן העלדזל.

― שױן? דו האָסט זיך שױן װידער צוגעקאָמפּאַניעט מיטן קעלבל? קאָנסט זיך גאָר ניט צעשײדן מיט דײַן טײַערן חבֿר?

אַזױ זאָגט צו מיר מײַן ברודער אליה שױן אָן קללות און נעמט מיך פֿאַר אַ האַנט און זאָגט, אַז ער גײט מיט מיר צו הערש־בער דעם חזן. בײַ הערש־בער דעם חזן, זאָגט ער, װעט מיר זײַן גוט. ערשטנס, זאָגט ער, װעל איך האָבן װאָס צו עסן. אין דער הײם איז ניט גוט, זאָגט ער; דער טאַטע, זאָגט ער, איז קראַנק, מען דאַרף אים, זאָגט ער, ראַטעװען. מיר ראַטעװען אים, זאָגט ער, װי װײַט מיר קאָנען. און מײַן ברודער אליה צעשפּיליעט די קאַפּאָטע און װײַזט מיר אױף זײַן זשילעט:

― אָט האָב איך געהאַט אַ זײגער, אַ מתּנה פֿון מײַן מחותּן, האָב איך אים פֿאַרקױפֿט. דער מחותּן זאָל װיסן, װאָלט זיך געטאָן חושך! די װעלט װאָלט זיך איבערגעקערט!...

איך דאַנק און לױב גאָט, װאָס זײַן מחותּן װײס ניט פֿונעם זײגער און װאָס די װעלט קערט זיך נאָך ניט איבער. װײ! װײ! װען חלילה, די שעה זאָל גאָר ניט זײַן, עס קערט זיך איבער די װעלט, װאָס װאָלט דעמאָלט זײַן מיט מענין, מיטן שכנס קעלבל? אַ שטומע צונג!...

― אָט זײַנען מיר געקומען! ― מאַכט צו מיר מײַן ברודער אליה, װאָס װערט צו מיר אַלע מינוט מער צוגעלאָזט און פֿרײַנדלעך.

הערש־בער דער חזן איז אַ ייִד אַ „מנגן“. דאָס הײסט, ער אַלײן קאָן ניט זינגען; ער האָט נעבעך קײן קול נישט. אַזױ האָב איך געהערט פֿון טאַטן. נאָר ער פֿאַרשטײט נגינה. און זינגערלעך האָט ער אַ שטיקלעך פֿופֿצן, און איז אַ בײזער מענטש ― סכּנות! ער פֿאַרהערט מיך זינגען. איך זאָג אים אַ „מגן־אָבֿות“ מיט אַ „דרײדל“. ער גלעט מיך און זאָגט צו מײַן ברודער, אַז איך האָב אַ „סאָפּראַנאָ“. מײַן ברודער זאָגט, אַז ניט נאָר אַ סאָפּראַנאָ, נאָר אַ סאָפּראַנאָ שעבע סאָפּראַנאָ!... מײַן ברודער אליה דינגט זיך מיט אים, נעמט אַן אױפֿגאָב און זאָגט מיר, אַז איך בלײַב שױן דאָ, בײַ הערש־בער דעם חזן. איך זאָל אים פֿאָלגן, זאָגט ער, און איך זאָל ניט בענקען!...

אים איז גרינג צו זאָגן, איך זאָל נישט בענקען! װי אַזױ זאָל איך ניט בענקען זומער־לעבן? די זון באַקט, דער הימל איז װי אַ קרישטאָל, די בלאָטע האָט שױן לאַנג אױסגעטריקנט. אין דרױסן בײַ אונדז נעבן שטוב ליגן קלעצער. נישט אונדזערע, דאָס איז יאָסיע דעם נגידס קלעצער. ער קלױבט זיך בױען אַ שטוב, האָט ער צוגעגרײט קלעצער, האָט ער ניט װוּ זײ אָפּצולײגן, האָט ער זײ אָפּגעװאָרפֿן נעבן אונדז. לאַנג לעבן זאָל ער, יאָסיע דער נגיד! װאָרעם פֿון די קלעצער קאָן איך מיר מאַכן אַ „קרעפּאָסט“, און צװישן די קלעצער װאַקסן שטעכלקעס מיט קריגעלעך. די שטעכלקעס זײַנען גוט אױף צו שטעכן, און די קריגעלעך בלאָזט מען אָן און מען טוט זײ אַ קנאַק אָן שטערן ― פּלאַצן זײ.

מיר איז גוט. מענין, אונדזער שכנס קעלבל, איז אױך גוט. איך און מעני זײַנען די אײנציקע בעלי־בתּים אָט דאָ, „אינעװײניק אין דרױסן“, און װי אַזױ זאָל איך ניט בענקען נאָך מענין, אונדזער שכנס קעלבל?...

עס איז שױן באַלד דרײַ װאָכן, װי איך בין בײַ הערש־בער דעם חזן, און זינגען זינג איך כּמעט גאָרניט. איך האָב אַן אַנדער אַרבעט. איך טראָג זיך אַרום מיט זײַן דאָבציען. דאָבציע איז אַ קינד אַ הױקער. קײן צװײ יאָר אַלט, און פֿונדעסטװעגן איז זי, קײן עין־הרע, אַ שװערינקע, שװערער פֿון מיר. איך רײַס מיר אײַן דאָס געזונט, זי טראָגנדיק. דאָבציע האָט מיך ליב. זי כאַפּט מיך אַרום מיט אירע דאַרע הענטלעך און טשעפּעט זיך אָן מיט די דינע פֿינגערלעך. זי רופֿט מיך „קיקאָ“. װאָס עפּעס קיקאָ, װײס איך ניט. דאָבציע האָט מיך ליב. לאָזט זי מיך ניט שלאָפֿן גאַנצע נעכט: „קיקאָ, קי!“ ― דאָס הײסט, איך זאָל זי װיגן. דאָבציע האָט מיך ליב. אַז איך עס, רײַסט זי בײַ מיר פֿונעם מױל: „קיקאָ, פּי!“ ― דאָס הײסט: גיב עס מיר!... עס ציט מיך אַהײם. דאָס עסן איז דאָ אױך ניט אײַ־אײַ־אײַ... יום־טובֿ. שבֿועות אױף דער נאַכט. עס װילט זיך גײן אין דרױסן זען, װי דער הימל שפּאַלט זיך. דאָבציע לאָזט ניט. דאָבציע האָט מיך ליב: „קיקאָ, קי!“ ― איך זאָל זי װיגן. איך װיג זי און װיג זי און װער אַנטשלאָפֿן. און עס קומט צו מיר אַ גאַסט ― מעני דעם שכנס קעלבל, קוקט אױף מיר מיט אױגן, װי אַ בר־דעת, און זאָגט מיר: קום! און מיר לאָזן זיך גײן באַרג־אַראָפּ, צום טײַך. נישט לאַנג געטראַכט, פֿאַרקאַטשע איך די הײזלעך: האָפּ! איך בין שױן אין טײַך. איך שװים, און מעני שװימט מיך נאָך. אױף יענער זײַט איז גוט. ניטאָ קײן חזן, ניטאָ קײן דאָבציע, ניטאָ קײן קראַנקער טאַטע... איך כאַפּ זיך אױף ―. עס איז נאָר אַ חלום. אַנטלױפֿן! אַנטלױפֿן! אַנטלױפֿן! װי אַזױ אַנטלױפֿט מען? װוּהין? אַהײם, געװײנטלעך. הערש־בער דער חזן איז שױן אָבער אױפֿגעשטאַנען פֿריִער פֿון מיר. ער האָט אַ גרױסן קאַמערטאָן, פּרוּװט אים מיט די צײן, טראָגט צו צום אױער. ער הײסט מיר אָנטאָן זיך אױף גיך און גײן מיט אים אין שול. מע װעט הײַנט צו מוסף זאָגן „אַן אױסגעשטעלטע זאַך“. אין שול זע איך מײַן ברודער אליה. װי קומט ער אַהער? ער דאַװנט דאָך גאָר בײַ די קצבֿים, דאָרט װוּ דער טאַטע איז חזן! װאָס באַדײַט עס?... מײַן ברודער אליה רעדט עפּעס מיט הערש־בער דעם חזן. הערש־בער דער חזן איז ניט צופֿרידן. ער זאָגט:

― געדענק זשע, למען־השם, תּיכּף נאָכן עסן!... ― קום! װעסטו זיך זען מיטן טאַטן! ― אַזױ זאָגט צו מיר מײַן ברודער אליה, און מיר גײען אַהײם אין צװײען. ער גײט, און איך שפּרינג. איך לױף, איך פֿלי.

― האָב צײַט! װאָס פֿליסטו אַזױ? ― זאָגט צו מיר מײַן ברודער אליה און האַלט מיך צו. אים װילט זיך, אַ פּנים, מיט מיר אַ ביסל רעדן.

― דו װײסט? דער טאַטע איז קראַנק, זײער זײער קראַנק!... גאָט װײס, װאָס עס װעט זײַן מיט אים... מען דאַרף אים ראַטעװען, ניטאָ מיט װאָס... קײנער װיל ניט העלפֿן... אין „הקדש“ װיל די מאַמע אים נישט לאָזן בשום־אופֿן! זי װעט פֿריִער שטאַרבן, זאָגט זי, אײדער לאָזן אים אין הקדש!... שאַ, אָט גײט די מאַמע.

מיט אױסגעשטרעקטע הענט גײט אונדז די מאַמע אַקעגן, פֿאַלט מיר אױפֿן האַלדז, און איך פֿיל אױף מײַנע באַקן אַ פֿרעמדע טרער. מײַן ברודער אליה גײט צום קראַנקן טאַטן, און איך מיט דער מאַמען בלײַבן שטײן אין דרױסן. מען האָט זיך אונדז אַרומגעשטעלט פֿון אַלע זײַטן: אונדזער שכנס װײַב פּעסיע די גראָבע, און איר טאָכטער מינדל, און איר שנור פּערל, און נאָך אַ צװײ װײַבלעך.

― איר האָט אַ גאַסט אױף שבֿועות? גאָט ליב אײַך מיט אײַער גאַסט!

די מאַמע לאָזט אַראָפּ די אָנגעשװאָלענע אױגן.

― אַ גאַסט. מישטײנס געזאָגט, אַ קינד. געקומען געװאָר װערן דעם קראַנקן טאַטן. פֿאָרט אַ קינד...

אַזױ זאָגט די מאַמע צו דער גאַנצער כּנופֿיה װײַבער, און צום שכנס װײַב, צו פּעסיען, זאָגט זי עקסטראַ, שטילערהײט, בשעת פּעסיע שאָקלט מיטן קאָפּ:

― אַ שטאָט! עמעצער זאָל זיך אַפֿילו אַרומקוקן... דרײַ און צװאַנציק יאָר אָפּגעקלאַפּט בײַם עמוד... דאָס געזונט אַװעקגעלײגט... איך װאָלט אים אפֿשר ראַטעװען ― נישטאָ מיט װאָס... אַלץ, ברוך־השם, פֿאַרקױפֿט... דאָס לעצטע קישעלע... דאָס קינד באַשטעלט בײַ אַ חזן... אַלץ צוליב אים ... אַלץ צוליבן קראַנקן ... אַזױ באַקלאָגט זיך די מאַמע פֿאַר איר שכנה פּעסיע, שטײענדיק אין דרױסן. איך דרײ דעם קאָפּ אױף אַלע זײַטן.

― װעמען זוכסטו? מאַכט צו מיר די מאַמע.

― װעמען זוכט אַ קונדס? דאָס קעלבל מן־הסתּם...

אַזױ זאָגט פּעסיע אונדזער שכנה און מאַכט צו מיר מיט אַ מאָדנע פֿרײַנדשאַפֿט:

― עעע, ייִנגעלע! נישטאָ קײן קעלבל! געמוזט פֿאַרקױפֿן דאָס דעם קצבֿ. אַ ברירה האָט מען? גענוג אַז מען דאַרף האָדעװען אײן סקאַטינע ― נאָך צװײ סקאַטינעס טראָגן אױפֿן קאָפּ!...

איז שױן בײַ איר דאָס קעלבל, דאַנקען גאָט, אױך געװאָרן אַ סקאַטינע?...

אַ מאָדנע ייִדענע אָט די פּעסיע. אומעטום שטופּט זי אַרײַן איר נאָז. זי דאַרף װיסן, צי האָבן מיר אַ מילכיקע סעודה?

― אַקעגן װאָס פֿרעגט איר דאָס? ― פֿרעגט בײַ איר די מאַמע.

― גלאַט אַזױ! ― זאָגט פּעסיע, הױבט אױף די שאַל און שטופּט דער מאַמען אַ טעפּל מיט סמעטענע. די מאַמע שטופּט אָפּ דאָס טעפּל מיט בײדע הענט.

― גאָט איז מיט אײַך, פּעסיע! װאָס טוט איר דאָס? װאָס זײַנען מיר? חלילה עפּעס װײס איך װער? איר קענט מיך נישט?

― אַדרבה, ― פֿאַרענטפֿערט זיך פּעסיע ― טאַקע װײַל איך קען אײַך. דאָס בהמהלע, קײן עין־הרע ניט, האָט זיך די לעצטע צײַט פֿאַרריכט. פֿאַראַן, קײן עין־הרע, קעז און פּוטער. איך לײַ אײַך אױס... איר װעט מיר, אם־ירצה־השם, אָפּגעבן...

און פּעסיע די שכנה רעדט נאָך לאַנג מיט דער מאַמען, און מיר ציט דאָס האַרץ צו די קלעצער, צום קעלבל, צום קעלבל, צום קעלבל!... איך זאָל מיך ניט שעמען, װאָלט איך מיך צעװײנט...

― אַז דער טאַטע װעט דיך פֿרעגן, זאָלסטו זאָגן: אַ דאַנק גאָט!

אַזױ זאָגט מיר אָן די מאַמע, און מײַן ברודער אליה גיט דאָס מיר צו פֿאַרשטײן אַ ביסל ברײטער:

― זאָלסט זיך ניט באַקלאָגן, ניט דערצײלן קײן פּיזמונות, נעכטיקע טעג. זאָלסט נאָר זאָגן: אַ דאַנק גאָט. דו הערסט, װאָס מע רעדט צו דיר?

און מײַן ברודער אליה פֿירט מיך אַרײַן אין קראַנקן־חדר. דער טיש איז אָנגעשטעלט מיט פֿלעשעלעך, פּידעלעך, באַנקעלעך. סע שמעקט אַפּטײק. דאָס פֿענצטער איז צוגעמאַכט. לכּבֿוד שבֿועות האָט מען אים צוגעקליבן דעם חדר מיט גרינס, צוקאָפּנס איבערן בעטל האָט מען אים אױפֿגעהאַנגען אַ מגן־דוד פֿון „ליוביסטיק“. דאָס איז מײַן ברודער אליהס אַרבעט. אױף דער ערד איז אױסגעשפּרײט שמעקנדיק גראָז. דער טאַטע דערזעט מיך, רופֿט מיך צו צו זיך מיט אַ לאַנגן דאַרן פֿינגער. מײַן ברודער אליה שטופּט מיך אונטער. איך גײ צו צום טאַטן. איך האָב אים קױם דערקענט. דאָס פּנים װי לײם. די גרױע האָר גלאַנצן, שטאַרצן אײנציקװײַז, װי אַרײַנגעשטרײַכטע, פֿרעמדע האָר. די שװאַרצע אױגן זיצן טיף, װי אַרײַנגעפֿאַסטע, פֿרעמדע אױגן. די צײן זעען אױס, װי אַרײַנגעזעצטע, פֿרעמדע צײן. דער האַלדז איז אַזױ דין, אַז קױם װאָס דער קאָפּ האַלט זיך אױף אים. אַ גליק, װאָס ער קאָן ניט זיצן... מיט די ליפּן מאַכט ער עפּעס מאָדנע, װי אַ מענטש בשעת ער שװימט: מפּפֿו!... ער לײגט אַרױף אױף מײַן פּנים אַ הײסע האַנט מיט בײנערדיקע פֿינגער, דאָס פּנים מאַכט אַ קרומען שמײכל, װי אַ מת.

אין דעם קומט אָן די מאַמע. נאָך איר דער דאָקטער, דער פֿרײלעכער שװאַרצער דאָקטער מיט די גרױסע װאָנצעס. ער באַגעגנט מיך, װי אַן אַלטן גוטן ברודער. ער איז מיר מכבד מיט אַ שנעל אין בײַכל און מאַכט צום טאַטן פֿרײלעך:

― איר האָט אַ גאַסט אױף שבֿועות? גאָט ליב אײַך מיט אײַער גאַסט!

― אַ דאַנק! ― זאָגט די מאַמע און װינקט צום דאָקטער, ער זאָל באַטראַכטן דעם חולה און זאָל אים עפּעס פֿאַרשרײַבן. דער שװאַרצער דאָקטער עפֿנט דאָס פֿענצטער מיט אַ רעש און בײזערט זיך אױף מײַז ברודער אליה, פֿאַר װאָס מע האַלט דאָס פֿענצטער צו.

― איך האָב אײַך טױזנט מאָל געזאָגט, אַז אַ פֿענצטער האָט ליב, אַז מען האַלט אים אָפֿן!

מײַן ברודער אליה װינקט אױף דער מאַמען, אַז דאָס איז די מאַמע שולדיק: זי לאָזט נישט עפֿענען קײן פֿענצטער, האָט מורא פֿאַרן טאַטן, ער זאָל זיך חלילה נישט פֿאַרקילן. די מאַמע װינקט צום דאָקטער, ער זאָל שױן באַטראַכטן גיכער דעם חולה און זאָל אים עפּעס פֿאַרשרײַבן... דער שװאַרצער דאָקטער נעמט אַרױס דעם זײגער, אַ גרױסן גאָלדענעם זײגער. מײַן ברודער אליה קוקט זיך אײַן מיט בײדע אױגן אױפֿן דאָקטערס זײגער. דער דאָקטער באַמערקט דאָס.

― איר װילט װיסן, װוּ האַלט דער זײגער? אָן פֿיר האַלב עלף. װיפֿל איז בײַ אײַך?

― מײַן זײגער שטײט. ― ענטפֿערט אים מײַן ברודער אליה און װערט מאָדנע רױט פֿון דער שפּיץ נאָז ביז אױף יענער זײַט אױערן.

די מאַמע רוט ניט. זי װאָלט גערן, מע זאָל שױן באַטראַכטן דעם חולה און אים עפּעס פֿאַרשרײַבן... דער דאָקטער האָט אָבער צײַט. ער פֿרעגט זיך אױס בײַ דער מאַמען זײַטיקע ענינים: װען איז מײַן ברודערס חתונה? און װאָס זאָגט הערש־בער דער חזן אױף מײַן שטים? בײַ מיר דאַרף זײַן, זאָגט ער, אַ גוטע שטים. אַ שטים, זאָגט ער, גײט בירושה. די מאַמע עקט זיך! מיט אַ מאָל טוט זיך דער דאָקטער אַ דרײ אױס מיטן בענקל צום קראַנקן טאַטן, נעמט אים אָן בײַ דער טרוקענער הײסער האַנט:

― נו, חזן, װי אַזױ דאַװנט מען עפּעס בײַ אונדז הײַנטיקן שבֿועות?

― אַ דאַנק גאָט! ― ענטפֿערט אים דער טאַטע מיט אַ שמײכל פֿון אַ מת.

― דהײַנו? װינציקער געהוסט? גוט געשלאָפֿן? ― פֿרעגט אים דער דאָקטער און בױגט זיך אײַן צו אים גאַנץ נאָענט.

― נײן! ― ענטפֿערט אים דער טאַטע, קױם װאָס ער כאַפּט דעם אָטעם. ― אַדרבה... הוסטן הוסט מען... און שלאָפֿן שלאָפֿט מען דװקא ניט... נאָר דאַנקען גאָט... ס'איז שבֿועות... אַזאַ טאָג... מקבל געװען די תּורה... הײַנט אַ גאַסט... אַ גאַסט אױף שבֿועות...

אַלעמענס אױגן קוקן אױפֿן „גאַסט“, און דער „גאַסט“ קוקט אַראָפּ אױף דער ערד, און דער קאָפּ איז אים אין דרױסן, ערגעץ בײַ די קלעצער. בײַ די שטעכלקעס, װאָס שטעכן, בײַ די קריגעלעך, װאָס קנאַקן, בײַם שכנס קעלבל דעם בר־דעת, װאָס איז שױן געװאָרן אַ „סקאַטינע“, בײַם טײַכל, װאָס רױשט דאָרט באַרג־אַראָפּ, אָדער גאָר אין דער הױכער, ברײטער, טיפֿער, בלױער יאַרמלקע, װאָס מע רופֿט דאָס הימל...

דאָס ביסל „מילכיקס“, װאָס אונדזער שכנה, פּעסיע די גראָבע, האָט אונדז „אױסגעליִען“, איז אונדז, נישקשה, צו נוץ געקומען. איך און מײַן ברודער אליה האָבן דאָס געמאַכט אַ מילכיקע סעודה, געטונקען בײדע פֿון אײן שאָל פֿרישע חלה אין דער קאַלטער סמעטענע, און ס'איז טאַקע געװען גאָרניט שלעכט.

„אײן חסרון, װאָס אַזױ װינציק“. ― האָט באַמערקט מײַן ברודער אליה, װאָס איז דעם טאָג געװען זײער האָפֿערדיק, אַזױ האָפֿערדיק, אַז ער האָט מיר צוליב געטאָן, איך זאָל ניט גײן אַזױ גיך צוריק צו הערש־בער דעם חזן און איך זאָל זיך נאָך אַ ביסל שפּילן אין דער הײם.

― דו ביסט דאָך בײַ אונדז אַן אורח אױף שבֿועות, ― האָט ער מיר געזאָגט און ערלױבט צו שפּילן זיך אין דרױסן אױף די קלעצער, נאָר מיט אַ תּנאַי, איך זאָל ניט קלעטערן צו פֿיל און חלילה ניט צערײַסן די אײנציקע פּאָר הײזלעך.

כאַ־כאַ־כאַ! נישט צערײַסן די אײנציקע פּאָר הײזלעך? נישטאָ װער ס'זאָל לאַכן, װי איך בין אַ ייִד! איר זאָלט זען אַ פּאָר הײזלעך ―. נו־נו! לאָמיר בעסער ניט רײדן פֿון קײן הױזן!... לאָמיר בעסער רײדן פֿון יאָסיע דעם נגידס קלעצער. אײַ, קלעצער, קלעצער! יאָסיע דער נגיד מײנט, אַז די קלעצער זײַנען זײַנע קלעצער. אַ נעכטיקער טאָג! די קלעצער זײַנען מײַנע קלעצער! איך האָב מיר געמאַכט פֿון זײ אַ פּאַלאַץ מיט אַ װײַנגאָרטן. איך בין דער פּרינץ. דער פּרינץ שפּאַצירט אַרום פֿראַנק און פֿרײַ בײַ זיך אין װײַנגאָרטן, רײַסט אָפּ אַ קריגעלע ― אַ קנאַק אין שטערן, נאָך אַ קריגעלע ― אַ קנאַק אָן שטערן ... אַלע זײַנען מיר מקנא. אַפֿילו. אַפֿילו יאָסיע דעם נגידס ייִנגל, הענעך מיטן אײגל, פֿאַרגינט מיר ניט מײַן גוטס. ער גײט פֿאַרבײַ אין זײַנע נײַע ליוסטרינענע מלבושימלעך און װײַזט מיר אױף מײַנע הױזן און לאַכט און קרימט דאָס אײגל און זאָגט צו מיר:

― זע נאָר, זאָלסט עפּעס ניט פֿאַרלירן...

― גײ בעסער אַװעק מיט גוטן, ― זאָג איך אים ― אַניט, רוף איך אַרױס מײַן ברודער אליה!...

פֿאַר מײַן ברודער אליה האָבן אַלע ייִנגלעך דרך־ארץ, און הענעך מיטן אײגל טראָגט זיך אָפּ, און איך בלײַב װידער אַלײן, װידער דער זעלבער פּרינץ בײַ זיך אין װײַנגאָרטן... אַן עבֿירה נאָר, װאָס „מעני“ איז דאָ ניטאָ! אונדזער שכנס קעלבל איז שױן מער ניט קײן קעלבל. עס איז שױן אַ „סקאַטינע“ (אַזױ זאָגט אונדזער שכנה פּעסיע). װאָס הײסט דאָס אַ סקאַטינאַ? און צוליב װאָס האָט מען דאָס פֿאַרקױפֿט צום קצבֿ? שױן זשע אױף אַװעקצוקױלען? צוליב דעם איז דאָס געבױרן געװאָרן, מע זאָל דאָס נאָך דעם קױלען?... צו װאָס װערט געבױרן אַ קעלבל און צו װאָס װערט געבױרן אַ מענטש?...

פּלוצעם דערהער איך פֿון שטוב אַרױס אַ מאָדנע אױסגעשרײ מיט אַ געװײן... איך דערקען דער מאַמעס קול... איך הײב אױף די אױגן ― אַן אײַנגעלױף בײַ אונדז אין שטוב... ייִדן און װײַבער... דער אַרױס, דער אַרײַן... איך ליג אױף אַ קלאָץ מיטן בױך אַראָפּ. מיר איז גוט!... שאַט־שאַט! אָט גײט יאָסיע דער נגיד! יאָסיע דער נגיד איז גבאי אין דער קצבֿישער קלױז, דאָרט װוּ מײַן טאַטע איז שױן חזן דרײַ און צװאַנציק יאָר. יאָסיע איז אַלײן געװען אַ מאָל אַ קצבֿ. הײַנט האַנדלט ער מיט אָקסן און מיט פֿעל און איז אַ נגיד, אַ גרױסער נגיד! יאָסיע מאַכט מיט די הענט, בײזערט זיך אױף דער מאַמע און טענהט:

― סטײַטץ, סטײַטץ! װאָס האָט מען מיר ניט געזאָגט, אַז פּײסי דער חזן איז אַזױ סלאַף? (ער קאָן ניט אױסרײדן קײן שין). װאָס האָט איר געסװיגן?

― װאָס זאָל איך שרײַען? ― פֿאַרענטפֿערט זיך פֿאַר אים די מאַמע און גיסט מיט טרערן. ― די גאַנצע שטאָט האָט געזען, װי איך מוטשע מיך, געװאָלט אים ראַטעװען... און ער אַלײן האָט אױך געבעטן זיך, מע זאָל אים ראַטעװען...

און די מאַמע קאָן נישט רײדן װײַטער, פֿאַרברעכט מיט די הענט, פֿאַרװאַרפֿט מיטן קאָפּ. מײַן ברודער אליה כאַפּט זי אונטער:

― מאַמע! װאָס דאַרפֿסטו זיך פֿאַרענטפֿערן? מאַמע! פֿאַרגעס ניט, מאַמע, עס איז יום־טובֿ, עס איז שבֿועות, מען טאָר ניט װײנען, מאַמע!...

און יאָסיע דער נגיד הערט ניט אױף צו פֿײַערן אױף מײַן מאַמע:

― װאָס דערצײלט איר מיר ― די גאַנצע סטאָט! װער איז די סטאָט? זאָגן זאָלט איר מיר! לעמאַן־האַסעם, צו מיר! אַלצדינג אױף מײַן כעסבן! כעװרע־קאַדיסע, סאַמאָסים, תּכריכים ― אַלץ אױף מיר, אַלצדינג אױף מײַן כעסבן!... און טאָמער דאַרף מען עפּעס טאָן פֿאַר די יתומים, זאָלט איר גײן צו מיר, איר זאָלט זיך נאָר, גאָר ניט סעמען!

יאָסיע דעם נגידס װערטער באַרויִקן אָבער װינציק־װאָס מײַן מאַמע. זי האַלט אין אײן יאָמערן און אין אײן חלשן בײַ מײַן ברודער אױף די הענט. און מײַן ברודער אליה, װאָס האַלט אַלײן אין װײנען, הערט נישט אױף צו דערמאַנען איר, אַז „הײַנט איז יום־טובֿ, מאַמע, הײַנט איז שבֿועות, מאַמע! מאַמע, מען טאָר נישט װײנען, מאַמע!“...

און מיט אַ מאָל װערט מיר אַלץ קלאָר. און עס טוט מיר אַ קלעם דאָס האַרץ, אַ צי בײַ דער נשמה, און עס גלוסט זיך מיר װײנען, און איך װײס ניט אױף װעמען... און, און רחמנות האָב איך אױף דער מאַמע, און איך קאָן ניט זען װי זי װײנט, און װי זי חלשט, און װי זי צאַפּלט בײַ מײַן ברודער אױף די הענט. און איך פֿאַרלאָז מײַן פּאַלאַץ, מיט מײַן װײַנגאָרטן, און איך גײ צו צו איר פֿון הינטן, און איך זאָג איר מיטן זעלבן לשון, װאָס מײַן ברודער אליה, און טרערן קאַפּען פֿון מײַנע אױגן:

― מאַמע! הײַנט איז יום־טובֿ, מאַמע, הײַנט איז שבֿועות, מאַמע! מאַמע, מע טאָר ניט װײנען, מאַמע!...

קאַפּיטל צװײ: מיר איז גוט ― איך בין אַ יתום!

פֿון זינט איך בין צו מײַן שׂכל געקומען, געדענק איך ניט, איך זאָל זײַן אַזאַ מיוחס, װי אַצינד. װאָס איז מיט מיר דער ייִחוס? ― מײַן טאַטע, פּײסי דער חזן, װײסט איר דאָך, איז געשטאָרבן דעם ערשטן טאָג שבֿועות, און איך בין געבליבן אַ יתום.

פֿון דעם ערשטן טאָג נאָך שבֿועות האָבן מיר אָנגעהױבן זאָגן קדיש ― איך און מײַן ברודער אליה. ער טאַקע האָט מיך אױסגעלערנט זאָגן קדיש.

מײַן ברודער אליה איז אַ געטרײַער ברודער, אָבער נישט קײן גוטער רבי. ער איז אַ כּעסן, ער שלאָגט זיך! ער האָט אױפֿגעעפֿנט אַ סידור און האָט זיך אַװעקגעזעצט מיט מיר און האָט אָנגעהױבן מיט מיר שטודירן:

― ייִסגאַדאַל װעייִסקאַדאַש שמײ ראַבאָ... ער װיל, אַז איך זאָל שױן קאָנען אױסנװײניק. ער חזרט איבער מיט מיר נאָך אַ מאָל און נאָך אַ מאָל, פֿון אָנהײב ביזן סוף, און הײסט מיר, אַז איצט זאָל איך שױן זאָגן אַלײן. איך זאָג אַלײן, אָבער עס גײט ניט.

ביז „װאַייִצמאַך פּורקאָניִיאָ“ איז נאָך װי עס איז, און קומט צו „װאַייִצמאַך פּורקאָניִיאָ“, פֿאַרטשעפּע איך מיך. דערלאַנגט ער מיר מיטן עלנבױגן און זאָגט מיר, אַז דער קאָפּ איז מיר, אַ פּנים, ערגעץ אין דרױסן (גלײַך װי געטראָפֿן), אָדער ערגעץ בײַם קעלבל (גלײַך װי ער איז געװען דערבײַ)... ער פֿױלט זיך ניט און חזרט אײַן מיט מיר נאָך אַ מאָל. איך האָב מיך קױם דערשלאָגן ביז „לעײלאָ אולעײלאָ מין קאָל בירכאָסאָ װעשיראָסאָ, טושבעכאָסאָ“ ― און װײַטער נישט אַ טראָט! ער נעמט מיך אָן פֿאַרן אױער און זאָגט, אַז דער טאַטע זאָל אױפֿשטײן און זען, װאָס פֿאַר אַ זון ער האָט!...

― װאָלט איך פֿאַרשפּאָרט זאָגן קדיש...

אַזױ זאָג איך צו מײַן ברודער אליה און כאַפּ פֿון אים אַ געשמאַקן פּאַטש מיט דער לינקער האַנט אין דער רעכטער באַק אַרײַן. דערהערט די מאַמע און גיט אים אַ פּסק, ער זאָל מיך ניט שלאָגן, װאָרעם איך בין אַ יתום.

― גאָט איז מיט דיר! װאָס טוסטו? װעמען שלאָגסטו? האָסט פֿאַרגעסן, אַ פּנים, אַז דאָס קינד איז אַ יתום?!

שלאָפֿן שלאָף איך מיט דער מאַמען אינעם טאַטנס בעט ― דאָס אײנציקע שטיקל מעבל אין שטוב. די קאָלדרע גיט זי אָפּ כּמעט אין גאַנצן מיר.

― דעק דיך אײַן, זאָגט זי צו מיר, און װער אַנטשלאָפֿן, מײַן טײַערער יתום. עסן איז ניטאָ װאָס...

דעקן דעק איך מיך אײַן, אָבער שלאָפֿן שלאָף איך ניט. איך חזר מיר דעם קדיש, אױף אױסנװײניק. אין חדר גײ איך ניט, לערנען לערן איך ניט, דאַװענען דאַװן איך ניט, זינגען זינג איך ניט. פּטור פֿון אַלצדינג.

מיר איז גוט ― איך בין אַ יתום.

מזל־טובֿ! איך קאָן שױן גאַנץ קדיש אױף אױסנװײניק. רבנן־קדיש אױך. אין שול שטײ איך אױף אַ באַנק און קלאַפּ דעם קדיש, װי אַ מזיק. אַ קול־נגינה האָב איך אױך, בירושה פֿון מײַן טאַטן, אַן אמתע סאָפּראַנאָ. אַלע ייִנגלעך שטעלן זיך אױס אַרום מיר און זײַנען מיר מקנא. װײַבער װײנען. בעלי־בתּים שענקען מיר אַ קאָפּיקע. יאָסיע דעם נגידס ייִנגל, הענעך מיטן אױגל (ער איז אַ מוראדיקער ניט־פֿאַרגינער!), אַז עס קומט צו רבנן־קדיש, שטעלט ער מיר אַרױס אַ צונג, ― ער װיל, ער גײט אױס, ער חלשט, איך זאָל מיך צעלאַכן. אים אױף צו להכעיס װעל איך ניט לאַכן! האָט דערזען אַהרן דער שמשׂ, האָט ער אים גענומען פֿאַר אַן אױער און האָט אים צוגעפֿירט צו דער טיר. אַ מיצװה אױף אים! מחמת איך זאָג קדיש אין דער פֿרי און אױף דער נאַכט, גײ איך שױן מער ניט צו הערש־בער דעם חזן און טראָג מיך ניט אום מיט זײַן דאָבציען. איך בין פֿרײַ. אַ גאַנצן טאָג געפֿין איך מיך בײַם טײַך ― אָדער איך כאַפּ פֿיש, אָדער איך באָד מיך. כאַפּן פֿיש האָב איך מיך אױסגעלערנט פֿון זיך אַלײן. אַז איר װילט, קאָן איך אײַך אױך אױסלערנען. מע טוט אױס דאָס העמד און מע פֿאַרקניפּט דעם אַרבל און מע גײט פּאַװאָליע ביזן האַלדז אין װאַסער. מע דאַרף גײן לאַנג ― לאַנג. אַז איר פֿילט, אַז דאָס העמד איז שװער, איז אַ סימן, אַז ס'איז פֿול, גײט איר אַרױס װאָס גיכער און טרײסלט אױס דאָס גאַנצע גראָז מיט דער בלאָטע און קוקט זיך גוט צו. אין גראָז ליגן פֿאַרפּלאָנטערט אָפֿט מאָל קלײנע זשאַבקעלעך ― װאַרפֿט זײ אַרײַן צוריק אין װאַסער אַרײַן, ס'אַ צער־בעלי־חײם. אין דער געדיכטער בלאָטע קאָנט איר אַ מאָל געפֿינען אַ פּיאַװקע. פּיאַװקעס איז געלט ― פֿאַר אַ צענדליק פּיאַװקעס קאָנט איר באַקומען דרײַ גראָשן, אָנדערטהאַלבן קאָפּיקעס. עס גײט נישט צו פֿוס... קײן פֿיש זאָלט איר ניט זוכן. אַ מאָל איז געװען פֿיש אױך, הײַנט איז נישטאָ. איך יאָג זיך ניט נאָך קײן פֿיש. איך בין צופֿרידן, עס זאָל כאָטש זײַן פּיאַװקעס. ניט אַלע מאָל איז דאָ פּיאַװקעס. הײַנטיקן זומער איז ניט געװען אײן פּיאַװקע! פֿון װאַנ... פֿון װאַנען האָט זיך דערװוּסט מײַן ברודער אליה, אַז איך כאַפּ פֿיש ― װײס איך ניט. ער האָט מיר שיִער ניט אָפּגעריסן אַן אױער פֿאַר די פֿיש. אַ גליק, װאָס פּעסיע די גראָבע, אונדזער שכנה, האָט דערזען. אַן אײגענע מאַמע דאַרף זיך אַזױ ניט אײַנשטעלן פֿאַר איר קינד.

― אָט אַזױ שלאָגט מען אַ יתום?...

מײַן ברודער אליה האָט זיך פֿאַרשעמט און האָט מיר אָפּגעלאָזט דעם אױער. אַלע שטעלן זיך אײַן פֿאַר מיר. מיר איז גוט ― איך בין אַ יתום.

אונדזער שכנה פּעסיע די גראָבע, האָט זיך אין מיר פֿאַרליבט. זי האָט זיך צוגעטשעפּעט צו דער מאַמען, װי אַ קלעשטש, איך זאָל דערװײַלע זײַן בײַ איר, בײַ פּעסיען, הײסט עס.

― װאָס װעט אײַך אַרן? ― האָט זי געטענהט. ― עס גײען בײַ מיר צום טיש צװעלף, װעט ער זײַן אַ דרײַצנטער. בײַ דער מאַמען האָט זי קױם געפּועלט. האָט זיך אָבער אַרױסגעשטעלט מײַן ברודער אליה.

― װער װעט אױף אים אַכטונג געבן, ער זאָל גײן זאָגן קדיש?

― איך װעל אַכטונג געבן, ער זאָל גײן זאָגן קדיש. נו, שױן? האָט איר צו מיר גאָרניט?

פּעסיע איז נישט קײן גבֿירטע. איר מאַן איז אַן אײַנבינדער און הײסט משה. ער האָט אַ שם פֿאַרן בעסטן בעל־מלאָכה. דאָס אַלײן איז אָבער קאַרג. מען דאַרף נאָך האָבן מזל אױך. אַזױ זאָגט פּעסיע צו מײַן מאַמען. מײַן מאַמע גיט איר נאָך. זי זאָגט, אַז צום שלימזל דאַרף מען אױך האָבן מזל. פֿאַר אַ סימן נעמט זי מיך. אָט בין איך אַ יתום, און אַלע װילן מיך. פֿאַראַן בעלנים, װאָס װילן מיך צו זיך אױף שטענדיק, נאָר װי לאַנג קרענקען אירע שׂונאים, װי לאַנג זי װעט מיך אַװעקגעבן אױף שטענדיק! אַזױ זאָגט די מאַמע און װײנט. זי האַלט זיך אַן עצה מיט מײַן ברודער אליה.

― װי מײנסטו? זאָל ער זײַן דערװײַל בײַ פּעסיען?

מײַן ברודער אליה איז שױן אַ גרױסער. אַניט, װאָלט מען זיך מיט אים ניט געהאַלטן קײן עצה. ער גלעט זיך מיט דער האַנט דאָס רײנע נאָך־ניט־באַװאַקסענע פּנים, גלײַך װי ער װאָלט שױן געהאַט אַ באָרד, און רעדט װי אַ גרױסער:

― מהיכא־תּיתי, אַבי ער זאָל נאָר ניט זײַן קײן שײגעץ.

און עס בלײַבט, אַז איך װעל זײַן דערװײַל בײַ אונדזער שכנה פּעסיע, נאָר בתּנאַי, איך זאָל ניט זײַן קײן שײגעץ. אַלצדינג הײסט בײַ זײ אַ שײגעץ! אָנהענגען דער קאַץ אַ פּאַפּיר אױפֿן עק, זי זאָל זיך דרײען ― הײסט בײַ זײ אַ שײגעץ. קלאַפּן מיט אַ שטעקל איבער די גראַטעס פֿונעם גלחס הױף, אַלע הינט זאָלן זיך צונױפֿלױפֿן ― הײסט בײַ זײ אַ שײגעץ. אָפּשטעקן בײַ לײבקע דעם װאַסער־פֿירער דעם צאַפּן פֿון דער פֿאַס, עס זאָל אױסלױפֿן העכער האַלב װאַסער ― הײסט בײַ זײ אַ שײגעץ.

― דײַן גליק, װאָס דו ביסט אַ יתום! ― זאָגט צו מיר לײבקע דער װאַסער־פֿירער. ― אַניט, װאָלט איך דיר איבערגעבראָכן אַ האַנט מיט אַ פֿוס! מעגסט מיר גלױבן אױף נאמנות.

איך גלױב אים אױף נאמנות. איך װײס, אַז איצט װעט ער מיך ניט אָנרירן, װײַל איך בין אַ יתום.

מיר איז גוט ― איך בין אַ יתום.

אונדזער שכנה פּעסיע, זאָל מיר מוחל זײַן, האָט געזאָגט אַ גרױסן ליגן. צװעלף, האָט זי געזאָגט, גײען בײַ איר צום טיש. לױט מײַן רעכענונג, בין איך דער פֿערצנטער. אַ פּנים, זי האָט פֿאַרגעסן אַרײַנרעכענען דעם בלינדן פֿעטער ברוך. און אפֿשר האָט זי אים ניט אַרײַנגעשטעלט צװישן די עסערס דערפֿאַר, װײַל ער איז שױן זײער אַלט און האָט קײן צײן ניט אױף צו קײַען. איך װעל מיך ניט שפּאַרן. קײַען קאָן ער נישט, דערפֿאַר אָבער שלינגט ער, װי אַ גאַנדז, און כאַפּט. אַלע כאַפּן זײ. זײ כאַפּ ־ זײער כאַפּן איז חוץ־לדרך־הטבֿע. איך כאַפּ אױך. שלאָגן זײ מיך. מיט די פֿיס אונטערן טיש שלאָגן זײ מיך. מער פֿון אַלע שלאָגט זיך ושתּי. װאַש ־ ושתּי איז אַ רוצח. הײסן הײסט ער הערשל, נאָר מחמת ער האָט אַ גאָלי אױפֿן שטערן, האָט מען אים אַ נאָמען געגעבן „ושתּי“. אַלע האָבן זײ דאָ נעמען און צונעמען: „קלעצל“, „קאָטער“, „טשערנאָהוז“, „בופֿלאַקס“, „פּעטעלעלע“, „גיב־מיר־נאָך“, „שמיר־מיט־פּוטער“...

האָט קײן יסורים ניט ― יעדער נאָמען האָט זיך זײַן שורש. פּיניע הײסט „קלעצל“ דערפֿאַר, װײַל ער איז גראָב און קײַלעכיק, װי אַ קלעצל. װעלװל איז אַ שװאַרצער, רופֿט מען אים „קאָטער“. חײם איז אַ בופֿלאַקס, הײסט ער „בופֿלאַקס“. מענדל האָט אַ שפּיצעכיקע נאָז, איז ער אַ „טשערנאָהוז“, „פּעטעלעלע“ האָט מען אַ נאָמען געגעבן פֿײַטלען דערפֿאַר, װײַל ער קאָן ניט רײדן. בערל איז אַ גרױסער נאַשער: אַז מען גיט אים אַ שטיקל ברױט מיט שמאַלץ, זאָגט ער: „גיב מיר נאָך“. זרחן האָט מען געגעבן אַ מיאוסן נאָמען „שמיר־מיט־פּוטער“ איבער אַ מיאוסן חסרון, װאָס ניט ער איז שולדיק. שו־, שולדיק קאָן זײַן איז די מוטער, װאָס זי האָט דאָס פֿאַרלאָזט און קינדװײַז װינציק געצװאָגן. און אפֿשר איז זי אױך ניט שולדיק? איך װעל זיך ניט גײן שפּאַרן. שלאָגן זיך אַװדאי ניט! קורץ, עס איז אַ שטוב, װאָס יעדער האָט אַ צונעמעניש. װאָס דאַרפֿט איר מער ― די קאַץ, שױן גאָר אַ שטומע צונג, שױן געװיס גאָט די נשמה שולדיק, הײסט זי בײַ זײ: „פֿײגע־לאה די גבאיטע“. איר װײסט, פֿאַר װאָס? דערפֿאַר, װאָס זי איז אַ גראָבע, און פֿײגע־לאה נחמן דעם גבאיס װײַב איז אױך אַ גראָבע. װיפֿל, מײנט איר, האָבן זײ שױן געכאַפּט פּעטש דערפֿאַר, זײ זאָלן ניט רופֿן קײן קאַץ מיט אַ מענטשלעכן נאָמען? װי אַן אַרבעס אין װאַנט! האָבן זײ געגעבן עמעצן אַ צונעמעניש, איז פֿאַרפֿאַלן!

מיר האָבן זײ אַ נאָמען געגעבן ― טרעפֿט װי אַזױ? „מאָטל מיט די לעפֿצן“... לעפֿצן איז אַ דײַטשיש װאָרט. אױף אונדזער לשון הײסט דאָס „ליפּן“. אַ פּנים, זײ איז ניט געפֿעלן מײַנע ליפּן. זײ זאָגן, אַז איך עס, מאַך איך מיט די ליפּן. איך װאָלט װעלן זען יענעם מענטשן, װאָס זאָל עסן און ניט מאַכן מיט די ליפּן! איך בין ניט פֿון די האָנאָריסטע, װאָס מען טאָר זײ ניט אָנרירן זײער כּבֿוד. נאָר איך װײס ניט פֿאַר װאָס ― מיר איז דאָס צונעמעניש שטאַרק נישט געפֿעלן! און װײַל עס איז מיר ניט געפֿעלן, רײצן זײ זיך מיט מיר און רופֿן מיך דװקא אַזױ. אײַנגעגעסענע ברואים ― איר האָט נאָך אַזעלכע ניט געזען! פֿריִער האָב איך בײַ זײ געהײסן: „מאָטל מיט די לעפֿצן“. נאָך דעם: גלאַט „מיט די לעפֿצן“. שפּעטער: „די לעפֿצן“. גאָר שפּעטער: „לעפֿצן“.

― לעפֿצן! װוּ זײַט איר געװען?

― לעפֿצן! װישט אָפּ די נאָז!

עס פֿאַרדריסט מיך און עס ברענט מיך, און איך װײן. דערזעט דער פֿאָטער זײערער, פּעסיעס מאַן, משה דער אײַנבינדער, אײן מאָל, אַז איך װײן, פֿרעגט ער מיך: װאָס װײן איך? זאָג איך אים: װי אַזױ זאָל איך ניט װײנען, אַז איך הײס מאָטל און מע רופֿט מיך „לעפֿצן“! פֿרעגט ער: װער? זאָג איך: „ושתּי“. װיל ער שלאָגן „ושתּין“, זאָגט „ושתּי“: עס איז ניט איך, עס איז „קלעצל“. װיל ער שלאָגן „קלעצלען“, זאָגט „קלעצל“: עס איז ניט איך, עס איז „קאָטער“.

אײנער אױפֿן אַנדערן, דער אַנדערער אױפֿן דריטן ― אַ מעשׂה אָן אַן עק! איז זיך מישבֿ דער פֿאָטער, משה דער אײַנבינדער, און לײגט זײ אַװעק אַלע אײנציקװײַז און שמײַסט זײ אָפּ מיט אַ טאָװל פֿון אַ „קרבן־מינחה“ און זאָגט זײ:

― ממזרים! איך װעל אײַך װײַזן, װי אַזױ צו לצעװען פֿון אַ יתום! עס װעט אַ רוח אין אײַער טאַטנס ערד אַרײַן!...

אָט אַזױ. יעדער נעמט זיך אָן מײַן קריװדע. אַלע, אַלע שטעלן זיך אײַן פֿאַר מיר.

מיר איז גוט ― איך בין אַ יתום...

קאַפּיטל דרײַ: װאָס װעט זײַן פֿון מיר?

אַנו, טרעפֿט, װוּ איז דער גן־עדן? איר װעט ניט טרעפֿן. װײסט איר פֿאַר װאָס? װײַל בײַ איטלעכן איז ער אױף אַן אַנדער אָרט. למשל, די מאַמע זאָגט, אַז דער גן־עדן איז דאָרטן, װוּ מײַן טאַטע, פּײסי דער חזן, געפֿינט זיך. דאָרטן, זאָגט זי, געפֿינען זיך אַלע ערלעכע נשמות, װאָס זײַנען נעבעך אָפּגעקומען אױף דער װעלט; דערפֿאַר װאָס זײ האָבן ניט די װעלט, קומט זײ יענע װעלט. דאָס איז דאָך קלאָר, װי דער טאָג. דער בעסטער באַװײַז איז טאַקע דער טאַטע מײַנער. װאָרעם װוּ דען זאָל ער זײַן, אַז ניט אין גן־עדן? קאַרג האָט ער זיך אָנגעמוטשעט אױף דער װעלט?... אַזױ זאָגט די מאַמע מײַנע און װישט זיך בשעת־מעשׂה די אױגן, װי איר שטײגער איז, אַז זי רעדט פֿונעם טאַטן. פֿרעגט זשע אָבער בײַ מײַנע חבֿרים, װעלן זײ אײַך דערצײלן מעשׂיות, אַז דער גן־עדן געפֿינט זיך ערגעץ אױף אַ באַרג פֿון סאַמע קרישטאָל, הױך ביזן הימל. ייִנגלעך לױפֿן דאָרט אַרום פֿראַנק און פֿרײַ, לערנען לערנט מען ניט, נאָר מען באָדט זיך גאַנצע טעג אין מילך און מען עסט האָניק מיט פֿולע הױפֿנס. זײַט איר שױן פֿאַרטיק? קומט צו גײן אַ ייִד אַן אײַנבינדער און טוט זיך אַ זאָג, אַז דער אמתער גן־עדן איז גאָר פֿרײַטיק אין באָד. איך האָב עס אַלײן געהערט פֿון אונדזער שכנהס מאַן, משה דעם אײַנבינדער, איך זאָל אַזױ הערן אַל דאָס גוטס! הײַנט גײט דערגײט אַן עק! מע זאָל, אַ שטײגער, פֿרעגן מיך, װאָלט איך געזאָגט, אַז דער גן־עדן ― דאָס איז מנשה דעם רופֿאס גאָרטן. זינט איר לעבט, האָט איר נאָך אַזאַ גאָרטן ניט געזען. דאָס איז דער אײנציקער גאָרטן ניט נאָר אױף אונדזער גאַס, ניט נאָר בײַ אונדז אין שטאָט, ― איך האָב מורא, אַז אױף דער גאַנצער װעלט איז ניטאָ נאָך אַזאַ גאָרטן. נישט געװען און סע װעט ניט זײַן! דאָס װעלן אײַך אַלע זאָגן. װאָס װילט איר, זאָל איך אײַך באַשרײַבן פֿריִער: מנשה דעם רופֿא מיט זײַן װײַב מנשהכע די רופֿאטע? צי איך זאָל אײַך מאָלן פֿריִער דעם גן־עדן, מײן איך דעם גאָרטן זײערן? איך רעכן, אַז פֿריִער פֿון אַלץ זאָל איך אײַך דערצײלן פֿון מנשהן מיט מנשהכען. זײ זײַנען דאָך די בעלי־בתּים, קומט זײ פֿריִער דער כּבֿוד.

מנשה דער רופֿא טראָגט סײַ װינטער סײַ זומער אַ הענגקאָלנער. ער טוט נאָך דעם שװאַרצן דאָקטער. אײן אױג האָט ער אַ קלײנס, און דאָס מױל איז אים, ניט אין מײַן מאָס, אַ ביסל אױף אַ זײַט. דאָס הײסט, ניט אַ ביסל, נאָר אַ סך, טאַקע גאָר אַ סך. פֿון אַ װינטל איז דאָס אים געקומען. אַזױ זאָגט מנשה דער רופֿא אַלײן. איך פֿאַרשטײ ניט, װי אַזױ װערט דאָס פֿון אַ װינטל דאָס גאַנצע מױל אױף אַ זײַט? װיפֿל װינטן, גרױסע און קלײנע, בין איך, אַ שטײגער, אױסגעשטאַנען אין מײַן לעבן! דער גאַנצער קאָפּ װאָלט שױן אַצינד באַדאַרפֿט זײַן בײַ מיר פֿון יענער זײַט פּלײצעס. איך רעכן, אַז ס'איז נאָר אַ רגילות, װי אַזױ מע געװײנט זיך אײַן. אָט, למשל, פֿאַראַן בײַ מיר אַ חבֿר בערל, פּינטלט ער מיט די אױגן. נאָך אַ חבֿר האָב איך, װעלװל, זופּט ער לאָקשן מיט יױך װען ער רעדט. אַלצדינג אױף דער װעלט איז אַ רגילות. און כאָטש דאָס מױל איז אים אױף אַ זײַט, פֿון דעסט װעגן מאַכט מנשה בעסער פֿון אַלע דאָקטױרים. ערשטנס, איז ער בײַ זיך ניט אַזאַ פּריץ, װי אַנדערע דאָקטױרים. אַז מע רופֿט אים, קומט ער באַלד צו לױפֿן אַ פֿאַרשװיצטער. און צװײטנס, איז בײַ אים נישט קײן מאָדע שרײַבן רעצעפּטן. רפֿואות מאַכט ער אַלײן. אַנומלטן האָט מיך אַ כאַפּ געטאָן אַ מין שטעכעניש מיט אַ קעלט, מיט אַ ציטערניש (אַ פּנים, פֿון צו פֿיל ליגן אין טײַך?), איז די מאַמע באַלד אַװעקגעלאָפֿן און האָט אַראָפּגעבראַכט מנשה דעם רופֿא. האָט ער מיך באַטראַכט און אַ זאָג געטאָן מיטן קרומען מױל צו דער מאַמען:

― איר האָט זיך ניט װאָס צו שרעקן. עס איז אַ געלעכטער. דער שײגעץ האָט זיך צוגעקילט די לונג.

און מיט די װערטער נעמט ער אַרױס פֿון קעשענע אַ בלױ פֿלעשעלע און שיט אױס אין זעקס שטיקלעך פּאַפּיר עפּעס אַ װײַסע זאַך. דאָס װערט אָנגערופֿן „פּראָשקעס“. אײן פּראָשעק הײסט ער מיר, איך זאָל אײַננעמען באַלד. דרײ איך מיך און קנײטש מיך אױף אַלע זײַטן. דאָס האַרץ זאָגט מיר, אַז עס דאַרף זײַן ביטער, װי דער טױט. כּך־הװה. איך האָב דאָך טאַקע געטראָפֿן! ביטער צו ביטער איז ניט גלײַך. פֿרישע קאָרע פֿון קלײנע בײמעלעך האָט איר אַ מאָל פֿאַרזוכט? אָט אַזאַ טעם האָבן זײַנע פּראָשקעס. איר זאָלט האָבן אַ כּלל: װי באַלד פּראָשקעס, מוזן זײ זײַן ביטער. עס האָט מיר ניט געהאָלפֿן קײן שום רבונו־של־עולם. איך האָב דעם פּראָשעק אײַנגענומען און געזען זיך מיטן טױט... די איבעריקע פֿינף פּראָשקעס, האָט ער אָנגעזאָגט דער מאַמען, זאָל איך אײַננעמען אַלע צװײ שעה אַ פּראָשעק. געפֿונען אַ בעלן אױף אײַננעמען גאַל! די מאַמע האָט זיך נאָר אָפּגעקערעװעט אױף אַ מינוט, געגאַנגען אָנזאָגן מײַן ברודער אליה, אַז איך בין קראַנק, האָב איך אַלע פֿינף פּראָשקעס אױסגעשאָטן אין פּאָמעניצע און אָנגעשאָטן אין די פּאַפּירעלעך אַ ביסל מעל. אַ גוט שטיקל אַרבעט האָט אױף זיך געהאַט די מאַמע: אַלע צװײ שעה האָט זי געמוזט לױפֿן צו אונדזער שכנה פּעסיע קוקן אױפֿן זײגער. נאָך יעדן פּראָשעק, װאָס איך האָב אײַנגענומען, האָט זי באַמערקט, אַז עס װערט מיר בעסער. נאָך דעם זעקסטן פּראָשעק בין איך אױפֿגעשטאַנען אַ געזונטער מענטש.

― אָט דאָס הײסט אַ דאָקטער! ― האָט זי געזאָגט און נישט געלאָזט מיך גײן אין חדר, געהאַלטן אַ גאַנצן טאָג אין שטוב און געגעבן מיר זיסן טײ מיט װײַסער בולקע.

― מנשה איז מער דאָקטער פֿון אַלע דאָקטױרים, געבן זאָל אים גאָט געזונט און אַ סך יאָרן! ער האָט אַזעלכע פּראָשקעס, װאָס זײַנען מחיה־מתים, מאַכן פֿון טױט לעבעדיק...

אַזױ האָט זיך די מאַמע נאָך דעם באַרימט פֿאַר דער גאַנצער װעלט, בשעת־מעשׂה זיך געװישט די אױגן, װי איר שטײגער איז.

מנשה דעם רופֿאס װײַב רופֿט מען אױף איר מאַנס נאָמען: „מנשהכע די רופֿאטע“. זי איז אַ טריפֿה ייִדענע. אַזױ זאָגן אַלע. װײסט איר, פֿאַר װאָס? װײַל זי איז אַ רשעטע. אַ פּנים האָט זי, װי אױף צו להכעיס, אַ מאַנצבילשן, אַ קול פֿון אַ מאַנצביל, טראָגט מאַנצבילשע שטיװל און אַז זי רעדט, דאַכט זיך אײַך אױס, אַז זי בײזערט זיך. זי האָט אַ שײנעם שם אױף דער װעלט. זינט זי לעבט, האָט נאָך קײן אָרעמאַן בײַ איר קײן שטיקל ברױט ניט אױפֿגעגעסן. און אַ שטוב איז בײַ איר פֿון כּל־טובֿ. בײַ איר קאָנט איר געפֿינען אײַנגעמאַכטסן פֿון פֿאַר אַ יאָרן, פֿון פֿאַר דרײַ יאָרן און פֿון פֿאַר צען יאָרן. װאָס דאַרף זי, למשל, אַזױ פֿיל אײַנגעמאַכטס? פֿרעגט זי, אַ שטײגער, װײס זי אַלײן ניט. אָט אַזאַ טבֿע איז בײַ איר. אַ פֿאַרפֿאַלענע זאַך, איר װעט זי שױן ניט איבערמאַכן. זי װײסט, אַז עס קומט דער זומער, האַלט זי אין אײן פּרעגלען אײַנגעמאַכטס. איר מײנט, זי פּרעגלט אױף קױלן? װער־װאָס? זי קאָן באַשטײן אױף שטעכעלקעס, שישקעס, אָפּגעפֿאַלענע בלעטלעך. זי מאַכט אָן אַזאַ רױך אױף דער גאַנצער גאַס, אַז מע קאָן דערשטיקט װערן. טאָמער װעט זיך אײַך מאַכן אַ מאָל קומען צו אונדז זומערצײַט און איר װעט דערפֿילן אַ רױך פֿון „סמאַלינע“, זאָלט איר זיך ניט שרעקן, עס איז ניט קײן שׂרפֿה. דאָ ־ דאָס פּרעגלט מנשהכע די רופֿאטע אײַנגעמאַכטס, אַלײן, מיט אירע אײגענע הענט, פֿון אירע אײגענע פּירות, אין איר אײגענעם גאָרטן. און אָט אַזױ קומען מיר צו צום גאָרטן, װאָס איך האָב אײַך צוגעזאָגט.

װאָס פֿאַר אַ פּירות געפֿינט איר ניט אינעם דאָזיקן גאָרטן? עפּל, און באַרן, און װײַנשל, און פֿלױמען, און קאַרשן, און אַגרעסן, און װײַנפּערלעך, און פֿערשקעס, און שפּאָנקעס, און מאָרעלן, און מאַלינעס, און אָזשעניצעס, און שאָלקאָװיצעס, און װאָס ניט? װאָס דאַרפֿט איר מער ― אַפֿילו װײַנטרױבן ערבֿ ראָש־השנה אױף שהחײנו װוּ קריגט מען? ― בײַ איר, בײַ מנשהכע דער רופֿאטע! אמת, די װײַנטרױבן אַז מען פֿאַרזוכט, דערזעט מען קראָקע מיט לעמבערג. אַזױ שטאַרק זױער זײַנען זײ! פֿונדעסטװעגן, נעמט זי אָפּ פֿאַר זײ גוט געלט! און אַלץ ־ פֿון אַלצדינג מאַכט זי געלט. אַפֿילו פֿון די סאָנישניקעס. גאָט זאָל אײַך היטן, איר זאָלט בײַ איר בעטן אױסרײַסן אַ סאָנישניק! זי װעט אײַך ניט געבן! אַ צאָן זיך אױסרײַסן פֿונעם מױל איז בײַ איר גרינגער, װי אױסרײַסן אַ סאָנישניק בײַ איר פֿונעם גאָרטן. הײַנט װער רעדט פֿון אַן עפּל, אַ באַר, אַ װײַנשל, אַ פֿלױם? כיִעס ניט זיכער! איך בין באַקאַנט מיטן דאָזיקן גאָרטן, װי אַ ייִד אין אַשרי. איך װײס אַפֿילו, װוּ איטלעכס בײמעלע געפֿינט זיך, און װאָס עס װאַקסט אױף דעם, און צי ס'איז הײַנטיקס יאָר געראָטן אָדער ניט אַזױ געראָטן. פֿון װאַנען װײס איך דאָס? שרעקט אײַך ניט, איך בין דאָרטן נאָך קײן מאָל ניט געװען. װי אַזױ האָב איך געקאָנט זײַן, אַז דער גאָרטן איז אַרומגעצױמט מיט אַ הױכן פּאַרקאַן, איבערגעדעקט מיט מוראדיקע שטעכעלקעס? זײַט איר שױן פֿאַרטיק? איז אינעװײניק דאָ אַ הונט. נישט קײן הונט, נאָר אַ װאָלף! אױף אַ לאַנגן שטריק שטײט ער צוגעבונדן ― אָט דער דאָזיקער כּלבֿ שעבע כּלבֿים, און אַנו, לאָז נאָר עמעצער דורכגײן פֿאַרבײַ, אָדער לאָז זיך אים דאַכטן, אַז עמעצער גײט פֿאַרבײַ, הײבט ער אָן צו רײַסן זיך, שפּרינגען און בילן מיט אַזאַ כּעס, גלײַך װי דער רוח כאַפּט אים אַװעק! פֿרעגט זיך אַ קשיא: װי באַלד אַזױ, װי קום איך אין גאָרטן אַרײַן? הערט זשע, װעל איך אײַך דערצײלן.

מענדל דעם שוחטס קענט איר, צי נײן? קענט איר דאָך מענדל דעם שוחטס דירה אַװדאי נישט. זי איז די אַנדערע פֿון מנשה דעם רופֿאס און קוקט גלײַך צו אים אין גאָרטן אַרײַן. בײַ מענדל דעם שוחטס אַז מע זיצט אױפֿן דאַך, קאָן מען זען אַלצדינג, װאָס בײַ מנשה דעם רופֿא אין גאָרטן טוט זיך. די גאַנצע קונץ איז, װי אַזױ קלעטערט מען אַרױף צו מענדל דעם שוחטס אױפֿן דאַך? מיר איז דאָס גאָרנישט. װײסט איר, פֿאַר װאָס? װײַל מענדל דעם שוחטס דירה איז די אַנדערע פֿון אונדז און איז אַ סך נידעריקער פֿון אונדזער דירה. אַז מען דראַפּעט זיך אַרױף צו אונדז אױפֿן בױדעם (איך טו דאָס אָן אַ לײטער; איך װעל אײַך אפֿשר אַ מאָל זאָגן װי אַזױ), און שטעלט איר אַרױס אַ פֿוס פֿונעם קלײנעם פֿענצטערל, אַזױ זײַט איר שױן בײַ מענדל דעם שוחטס אױפֿן דאַך. דאָרטן לײגט איר זיך אַװעק װי אַזױ איר װילט: אָדער מיטן פּנים אַרױף, אָדער מיטן פּנים אַראָפּ. יעדנפֿאַלס, לײגן זיך מוזט איר, אַניט ― קאָן מען אײַך חלילה דערזען: װאָס טוט איר בײַ מענדל דעם שוחטס אױפֿן דאַך? איך האָב אױסגעקליבן תּמיד אַ צײַט פֿאַרנאַכטלעך, צװישן מינחה און מעריבֿ, װען איך בין געגאַנגען אין שול אַרײַן קדיש זאָגן. דעמאָלט איז ניט טאָג און ניט נאַכט, די בעסטע צײַט. פֿון דאָרטן אַראָפּגעקוקט אין גאָרטן אַרײַן, שװער איך אײַך, אַז ס'איז אַ גן־עדן שעבע גן־עדן!...

אַז דער זומער הײבט זיך אָן און די בײמער הױבן אָן צו בליִען, זיך באַדעקן מיט װײַסע פֿעדערלעך, קאָנט איר האָפֿן, אַז ניט הײַנט איז מאָרגן ― װעלן זיך באַװײַזן אין די קורצע שטעכלדיקע בײמעלעך גרינע אַגרעסן. דאָס איז די ערשטע פּרי, װאָס עס גלוסט זיך אײַך פֿאַרזוכן. פֿאַראַן מענטשן, װאָס װאַרטן ביז די אַגרעסן װערן רױט. נאַראָנים! איך זאָל האָבן די ברכות, װאָס גרינערהײט זײַנען זײ אַ סך מער באַטעמט און געשמאַק. איר װעט זאָגן, זײ זײַנען זױער? עס װערט פֿון זײ הײַליק די צײן? נו, װאָס זשע איז? אַ זױערס קװיקט דאָס האַרץ, און צו הײַליקע צײן איז דאָ אַ סגולה: זאַלץ. מע שיט אַרױף זאַלץ אױף די צײן און מען האַלט אָפֿן דאָס מױל אַקעגן אַ האַלבע שעה, קאָן מען נאָך דעם עסן װידער אַ מאָל די זעלבע אַגרעסן. נאָך די אַגרעסן קומען אױף די װײַנפּערלעך. רױטינקע, מיט שװאַרצע פּיסקעלעך, מיט געלע קערעלעך, און צענדליקער־צענדליקער אױף אײן צװײַגעלע. אײן צװײַגעלע אַז איר פֿירט דורך צװישן די ליפּן, באַקומט איר אַ פֿולע מױל מיט װײַנפּערלעך, װײַניקע, שמעקנדיקע, מחיה־נפֿשות! אַז זײ קומען אױף, קױפֿט מיר די מאַמע פֿאַר אַ גראָשן אַ קװערטעלע װײַנפּערלעך אױף שהחײנו ― עס איך זײ מיט ברױט. בײַ מנשהכע דער רופֿאטע אין גאָרטן זײַנען דאָ צװײ רײען קלײנע בײמעלעך, האַרט בײַ דער ערד, אָנגעזעצט מיט װײַנפּערלעך. אױף דער זון ברענען זײ און פֿינקלען אָפּ. עס גלוסט זיך כאָטש אײן צװײַגעלע, כאָטש אײן װײַנפּערל מיט צװײ פֿינגער געבן אַ ריס אָפּ און גלײַך אין מױל אַרײַן! איר װעט מיר גלױבן? אַז איך רעד פֿון גרינע אַגרעסן מיט רױטע װײַנפּערלעך, װערט מיר שױן הײַליק די צײן. לאָמיר בעסער רעדן פֿון װײַנשל. װײַנשל האַלטן זיך ניט לאַנג גרין. װײַנשל װערן גיך פֿאַרטיק. איך קאָן אײַך ־ איך קאָן אײַך שװערן בײַ װאָס איר װילט, אַז איך אַלײן האָב באַמערקט, ליגנדיק בײַ מענדל דעם שוחטס אױפֿן דאַך, עטלעכע װײַנשעלעך זײַנען אין דער פֿרי געװען גרין אַזױ װי גראָז. איך האָב זײ גוט באַמערקט, געמאַכט אױף זײ אַ סימן. בײַ טאָג האָבן זײ פֿון דער זון באַקומען רױטע בעקעלעך. דעם זעלבן טאָג פֿאַר נאַכט זײַנען זײ שױן געװען רױט װי פֿײַער! װײַנשל פֿלעגט מיר אױך די מאַמע ברענגען אױף שהחײנו. אָבער װיפֿל װײַנשל? פֿינף שטיק אױף אַ פֿאָדעם. װאָס טוט מען מיט פֿינף װײַנשל? מען שפּילט זיך מיט זײ אַזױ לאַנג, ביז מען װײס ניט, װוּ זײ זײַנען אַהינגעקומען...

װיפֿל שטערן אין היטל ― אַזױ פֿיל װײַנשל בײַ מנשה דעם רופֿא אין גאָרטן. איר קאָנט פֿאַרשטײן, אַז איך בין אַ בעלן געװען אױף אײן צװײַגעלע איבערצוצײלן די װײַנשל. האָב איך געצײלט, און נישט געקאָנט איבערצײלן!... װײַנשל האָבן אַ טבֿע, זײ האַלטן זיך שטאַרק אױף די ריטלעך. זעלטן־זעלטן װען עס פֿאַלט אַראָפּ אַ װײַנשל אױף דער ערד ― ער מוז שױן זײַן איבערצײַטיק, שװאַרץ אַזױ װי אַ פֿלױם. זעט איר, פֿערשקעס ― די פֿאַלן אָפּ, װי באַלד נאָר זײ װערן רעכט געל. אַך, פֿערשקעס! פֿערשקעס! איך האָב זײ ליב מער פֿון אַלע פּירות. איך האָב אױף מײַן לעבן געגעסן נישט מער װי אײן פֿערשקע, ליגט זי מיר נאָך אין טעם. דאָס איז געװען מיט עטלעכע יאָר פֿריִער, איך בין דעמאָלט נאָך נישט אַלט געװען קײן פֿינף יאָר. מײַן טאַטע האָט נאָך געלעבט, און אין שטוב איז נאָך געװען בײַ אונדז אַלצדינג: די גלעזערנע שאַפֿע, מיט דער קאַנאַפּקע, מיט די ספֿרים, מיטן גאַנצן בעטגעװאַנט. קומט צו גײן אײן מאָל דער טאַטע פֿון שול אַהײם און מאַכט צו מיר און צו מײַן ברודער אליה, און לײגט אַרײַן די האַנט אין דער הינטערשטער קעשענע, דאָרט װוּ מען האַלט די נאָזפֿאַטשײלע:

― קינדער! פֿערשקעס װעט איר עסן? איך האָב אײַך געבראַכט פֿערשקעס. אַ פּאָר פֿערשקעס.

און ער נעמט אַרױס די האַנט פֿון דער הינטערשטער קעשענע, דאָרט װוּ מען האַלט די נאָזפֿאַטשײלע, און טראָגט אונדז אונטער, מיר און מײַן ברודער אליה, צװײ גרױסע געלע קײַלעכיקע שמעקנדיקע פּירות. מײַן ברודער אליה האָט קײן צײַט ניט. ער מאַכט אַ ברכה, הױך אױף אַ קול, „בורא פּערי האָײץ“, און כאַפּט אַרײַן די גאַנצע פּערי אין מױל אַרײַן. איך קאָן באַשטײן פֿריִער זיך אָנשפּילן, זיך אָנשמעקן, אָנשפּיגלען, און נאָך דעם שױן װעל איך זי עסן. אי דאָס ― נישט אױף אײן מאָל, נאָר שטיקלעכװײַז, און מיט ברױט. פֿערשקעס זײַנען גוט מיט ברױט. פֿון דעמאָלט אָן האָב איך מער קײן פֿערשקעס ניט פֿאַרזוכט, נאָר דעם טעם פֿון יענער ערשטער פֿערשקע קאָן איך ניט פֿאַרגעסן! איצטער שטײט פֿאַר מיר אַ גאַנצער בױם מיט פֿערשקעס, און איך ליג בײַ מענדל דעם שוחטס אױפֿן דאַך און קוק און קוק און זע, װי עס פֿאַלט אַ פֿערשקע נאָך אַ פֿערשקע. אײנע אַ געלע, אַזש אַ רױטלעכע, האָט זיך פֿאַרשפּאָלטן און געעפֿנט. עס זעט זיך אַרױס פֿון איר דאָס בײַכיקע קערל. װאָס װעט זי טון, די רופֿאטע, מיט אַזױ פֿיל פֿערשקעס? זי װעט זײ אָפּטרײסלען מן־הסתּם און װעט פּרעגלען פֿון זײ אײַנגעמאַכטס. דעם אײַנגעמאַכטס װעט זי פֿאַררוקן װײַט אין דער הרובע. װינטער װעט זי אים אַװעקשטעלן אין קעלער אַרײַן, און דאָרטן װעט ער שטײן אַזױ לאַנג, ביז ער װעט װערן געצוקערט און כאַפּן אַ שימל.

נאָך די פֿערשקעס קומען אױף פֿלױמען. נישט אַלע פֿלױמען מיט אַ מאָל. איך האָב צװײ סאָרטן פֿלױמען בײַ מנשה דעם רופֿא אין גאָרטן. אײן בױם האָב איך מיט „טשערקינעס“. דאָס איז אַ מין קײַלעכיקע, זיסע, האַרטע, שװאַרצע פֿלױם. דער אַנדערער בױם איז אַ בױם פֿון פּראָסטע פֿלױמען. דאָס איז אַ מין פֿלױמען, װאָס מע רופֿט זײ „עמער־פֿלױמען“. מע פֿאַרקױפֿט זײ אױפֿן עמער. זײ האָבן אַ דין הײַטל, זײַנען גליטשיק און קלעפּעדיק און װאַסעריק אױפֿן טעם. פֿונדעסטװעגן זײַנען זײ ניט אַזױ שלעכט, װי איר מײנט. הלװאַי װאָלט מען זײ נאָר װעלן געבן. מנשהכע די רופֿאטע איז אָבער ניט פֿון די איבעריקע געבערקעס. זי מאַכט בעסער פֿון די פֿלױמען פּאָװידלע אױפֿן װינטער. װען װעט זי אױפֿעסן אַזױ פֿיל פּאָװידלע?

אַראָפּגעפּטרט די װײַנשל מיט די פֿערשקעס מיט די פֿלױמען, הײבט זיך אָן פֿאַר מיר אַ סדרה עפּל. עפּל, דאַרפֿט איר װיסן, איז ניט קײן באַרן. באַרן, זײ מעגן זײַן די בעסטע באַרן אין דער װעלט („בערגאַמאָטן“), װי באַלד זײ זײַנען ניט רעכט פֿאַרטיק, קאָנט איר מיט זײ גאָרניט מאַכן. גײט קײַט האָלץ! עפּל מעגן זײַן װי גרין, די קערעלעך מעגן זײַן װי װײַס, האָבן זײ שױן אַ טעם פֿון עפּל. איר שטעקט אַרײַן די צײן אין אַ גרינעם עפּל, װערט אײַך זױער אין מױל. װײסט איר, װאָס איך װעל אײַך זאָגן? איך װעל אײַך ניט אַװעקגעבן קײן האַלבן גרינעם עפּל פֿאַר צװײ צײַטיקע. אױף צײַטיקע דאַרף מען װאַרטן ביז העט־העט, און גרינע עפּל קאָנט איר האָבן תּיכּף, נאָך דעם װי דאָס בײמעלע האָט אָפּגעבליט. עס װענדט זיך נאָר אין דער גרױס. װאָס װײַטער אַן עפּל װאַקסט, װערט ער גרעסער, װי, להבֿדיל, אַ מענטש... עס איז ניט קײן ראַיה, אַז אַ גרױסער עפּל דאַרף זײַן גוט. אַ מאָל מאַכט זיך, אַ קלײן עפּעלע זאָל זײַן בעסער פֿון גרעסטן עפּל. למשל, נעמט „ארץ־ישׂראל־עפּעלעך“. זײ זײַנען װײַניק, אָבער געשמאַק. צי, אַ שטײגער, קיסליצעס, אָדער קװאַס־עפּעלעך, װאָס גײט זײ אָפּ? הײַנטיקן זומער איז אױף זײ אַ מוראדיק גערעטעניש. עס װעט זײַן אַזױ פֿיל, אַז מע װעט זײ פֿירן מיט װעגן. אַזױ האָב איך געהערט פֿון מנשהכע דער רופֿאטעס מױל. זי האָט דאָס געזאָגט צו „ראובֿן דעם עפּלייִד“, בשעת די עפּל זײַנען נאָך געװען אין רעכטן בליִען. ראובֿן דער עפּלייִד איז געקומען צו גײן אָנקוקן דעם גאָרטן. ער האָט געװאָלט אָפּהאַנדלען בײַ איר די עפּל מיט די באַרן אױפֿן בױם. אױף עפּל און אױף באַרן איז ראובֿן שױן אײן מאָל אַ מבֿין. ער, אַז ער טוט אַ קוק מיט אײן אױג אױף אַ בױם, װעט ער אײַך באַלד זאָגן, װיפֿל פּרנסה דער בױם קאָן געבן. ער װעט אײַך קײן מאָל נישט האָבן קײן טעות אױף אָט אַזױ פֿיל. סײַדן עס װעלן זײַן גרױסע װינטן, און די עפּל װעלן אָפּפֿאַלן פֿאַר דער צײַט, אָדער אַ װאָרעם װעט זיך אַרײַנכאַפּן, אַ „האָסעניצע“ װעט זיך זעצן. דאָס איז אַלץ אַזעלכע זאַכן, װאָס אַ מענטש קאָן ניט װיסן. אַ װינט איז דאָך פֿון גאָט, און „האָסעניצעס“ אױך. כאָטש אַפֿילו איך װײס ניט, אױף װאָס דאַרף גאָט װערעם מיט „האָסעניצעס“? סײַדן צוליב דעם, זײ זאָלן צונעמען בײַ ראובֿן דעם עפּלייִד דאָס שטיקל ברױט?... ראובֿן זאָגט, אַז ער פֿאַרלאַנגט נישט מער פֿון אַ בױם, װי אַ שטיקל ברױט. ער האָט, זאָגט ער, אַ װײַב און קינדער און זוכט פֿאַר זײ אַ שטיקל ברױט. מנשהכע זאָגט אים צו נישט נאָר אַ שטיקל ברױט, נאָר ברױט מיט פֿלײש. זי װינטשט זיך אַזאַ מזל, װאָס פֿאַר אַ בײמער זי גיט אים. עס איז דען בײמער? עס איז גאָלד, ניט קײן בײמער.

― איר װײסט, אַז איך בין אײַך, חלילה, נישט קײן שׂונאטע. ― זאָגט אים מנשהכע. ― װאָס איך װינטש אײַך, מעג עס מיר אָנקומען.

― אָמן! ― מאַכט צו איר ראובֿן מיט אַ שמײכל אױף זײַן גוט רױט פּנים, װאָס סע שײלט זיך פֿון דער זון. ― איר גיט מיר אַרױס אַ כּתבֿ פֿאַר װינטן, װערעם און האָסעניצעס, גיב איך אײַך נאָך מער װיפֿל איר װילט.

מנשהכע טוט אױף אים אַ מאָדנעם קוק פֿון אונטן אַרױף און מאַכט צו אים מיט איר מאַנצבילשער שטים:

― גיט מיר אַרױס אַ כּתבֿ, אַז איר גײט אַװעק פֿון דאַנען און גליטשט זיך ניט אױס אױפֿן גלײַכן װעג און ברעכט זיך ניט אױס אַ פֿוס.

― פֿון אױסגליטשן זיך און אױסברעכן זיך אַ פֿוס איז קײנער ניט באַװאָרנט! ― זאָגט ראובֿן און קוקט אױף איר מיט זײַנע גוטע שמײכלענדיקע אױגן. ― דאָס קאָן זיך טרעפֿן מיט אַ נגיד נאָך גיכער װי מיט אַן אָרעמאַן, װײַל אַ נגיד האָט מיט װאָס צו קרענקען.

― איר זײַט אַ ייִד אַ חכם! ― ענטפֿערט אים מנשהכע מלא־גזלן. ― נאָר אַ מענטש, װאָס װינטשט דעם אַנדערן זיך אױסברעכן אַ פֿוס, קאָן אים אָפּדאַרן די צונג אַזױ, אַז ער זאָל גאָרניט װיסן, פֿון װאַנען ס'איז צו אים געקומען.

― פֿאַר װאָס ניט? ― זאָגט זיך ראובֿן אַלץ מיטן זעלבן שמײכעלע. ― פֿאַר נױט איז אַ צונג אױך נישקשה, אַבי נישט חלילה בײַם קבצן...

אַן עבֿירה, װאָס דער גאָרטן איז ניט אַריבער צו ראובֿן דעם עפּלייִד אין רשות אַרײַן. מיר װאָלט דאָס געװען אַ סך מער ניחא, װי בײַ דער מכשפֿהטע. איר האָט נאָך אַזאַ צרה ניט געזען. לאָז אַראָפּפֿאַלן אײן עפּעלע אַ װערעמדיקס, אַן אײַנגעדאַרטס, אַן אײַנגעקנײטשטס, װי בײַ אַן אַלטער באָבעצע דאָס פּנים, װעט זי זיך ניט פֿױלן זיך אָנבױגן, אױפֿהײבן, אַרײַנלײגן אין פֿאַרטעך אַרײַן און אַװעקטראָגן. װוּהין טראָגט זי זײ? אַ פּנים, אױפֿן בױדעם, און אפֿשר אין קעלער? עס װײַזט אױס, אַז אין קעלער. מחמת איך האָב געהערט דערצײלן, אַז פֿאַר אַ יאָרן איז בײַ איר פֿאַרפֿױלט געװאָרן אַ קעלער מיט עפּל. איז נישט אַ מיצװה, מע זאָל בײַ איר רײַסן עפּל? יאָ, אָבער װי אַזױ רײַסט מען זײ? אַרײַנכאַפּן זיך אין גאָרטן בײַ נאַכט, װען אַלע שלאָפֿן, און אָנשטופּן פֿולע קעשענעס, װאָלט אַװדאי געװען אַ שׂכל. װאָס זשע װעט אָבער זאָגן דער כּלבֿ? און װי אױף צו להכעיס װאַקסן הײַנטיקן זומער עפּל אײנס אין אײנס. זײ בעטן זיך, זײ חלשן, מען זאָל זײ אָפּרײַסן! װאָס טוט מען? עס זאָל זײַן אַזאַ שפּרוך, אַ מין כּישוף, די עפּל זאָלן גײן צו מיר!... איך קלער אַזױ לאַנג, ביז איך דערקלער. נישט קײן שפּרוך און נישט קײן כּישוף, נאָר אַן אַנדער זאַך. אַ שטעקן, אַ לאַנגן שטעקן מיט אַ טשװאָק בײַם שפּיץ. מיט דעם שטעקן אַבי איר טרעפֿט נאָר מיטן טשװאָק בײַם הענגערל פֿונעם עפּל און טוט אַ צי צו זיך ― איז דער עפּל אײַערער. איר דאַרפֿט נאָר זען האַלטן דעם שטעקן אַזױ, אַז דער עפּל זאָל חלילה ניט אַראָפּפֿאַלן אױף דער ערד. און טאָמער פֿאַלט דער עפּל אַראָפּ, איז אױך אָן אַן אומגליק. זי װעט מײנען, אַז דאָס האָט אים דער װינט אַראָפּגעשלײַדערט. פֿאַרשטײט זיך, איר דאַרפֿט דעם עפּל ניט אָנרירן מיטן טשװאָק, זי זאָל זיך ניט שטױסן... איך שװער אײַך בנאמנות, אַז איך האָב אײן עפּל נישט צעשלאָגן. און אַראָפּגעפֿאַלן איז בײַ מיר אױך ניט. בײַ מיר פֿאַלן נישט קײן עפּל. איך װײס, װי אַזױ מע דאַרף האַלטן אַ שטעקן, אַז מע רײַסט עפּל. דער עיקר איז, מען זאָל זיך ניט כאַפּן. װאָס האָט איר קײן צײַט ניט? איר האָט דערטאַפּט אַן עפּל? עסט אים אױף שטילערהײט, רוט זיך אָפּ אַ ביסל און רײַסט װײַטער. איך בין אײַך אָרעװ, אַז קײן פֿױגל װעט נישט װיסן!

גײט זײַט אַ נבֿיא, אַז די מכשפֿה װעט גאָר װיסן דעם חשבון פֿון די עפּל נאָך אױפֿן בױם! אַ פּנים, זי האָט זײ איבערגעצײלט בײַ טאָג און האָט זיך געכאַפּט אױף מאָרגן, אַז עס פֿעלן איר עטלעכע שטיק. האָט זי זיך באַהאַלטן בײַ זיך אױפֿן בױדעם און גענומען אונטערקוקן זיך, טאָמער װעט איר געראָטן כאַפּן דעם גנבֿ. אַזױ דענק איך. מחמת פֿון װאַנען דען האָט זי געקאָנט דערװיסן זיך, אַז איך ליג בײַ מענדל דעם שוחט אױפֿן דאַך און אַרבעט מיטן שטעקן? נעכײַ װאָלט זי מיך כאָטש געכאַפּט אַלײן אָן עדות, װאָלט איך מיך געקאָנט אָפּבעטן בײַ איר. פֿאָרט אַ יתום ― טאָמער װעט זי האָבן אױף מיר רחמנות? איז זי זיך אָבער מישבֿ און גײט אַװעק צו מײַן מאַמען און צו אונדזער שכנה פּעסיע און צו דער שוחטקע און נעמט זײ אַלע דרײַ מיט זיך און קלעטערט מיט זײ אַרױף צו אונדז אױפֿן בױדעם (אַ מכשפֿה קאָן!). פֿונעם בױדעם איז זײ שױן געװען ניט שװער צו זען דורכן פֿענצטערל, װי אַזױ איך אַרבעט מיטן שטעקן.

― נו? װאָס זאָגט איר אױף אײַער תּכשיט? אַצינד גלױבט איר שױן?

די װערטער האָבן געהערט צו דער רופֿאטע. איך האָב דערקענט איר מאַנצבילשע שטים. איך האָב אױסגעדרײט דעם קאָפּ צום בױדעם און האָב דערזען אַלע פֿיר װײַבער. איך האָב דעם שטעקן מיטן עפּל ניט אַװעקגעװאָרפֿן. זײ זײַנען אַלײן אַרױסגעפֿאַלן. אַ גליק, װאָס איך אַלײן האָב מיך געהאַלטן אױף די פֿיס. איך האָב נישט געקאָנט קוקן קײנעם אין די אױגן אַרײַן. דער הונט זאָל ניט ליגן אין גאָרטן, װאָלט איך זיך דערהרגעט פֿאַר בזיון. ערגער פֿון אַלץ איז מיר געװען דער מאַמעס טרערן. זי האָט ניט אױפֿגעהערט צו קלאָגן און צו יאָמערן און צו באַװײנען מיך:

― װײ איז מיר! װינד אין מיר! צו װאָס איך האָב מיך דערלעבט! איך האָב געמײנט, אַז מײַן יתום גײט אין שול אַרײַן זאָגן קדיש נאָכן טאַטן, צום סוף ליגט ער גאָר אױף אַ בױדעם, אַ דונער איז מיר, און רײַסט עפּל פֿון אַ פֿרעמדן גאָרטן!...

און די מכשפֿה שטײט איבער איר און לײגט צו מיט איר מאַנצבילשער שטים:

― שמײַסן דאַרף מען אים, אָט אַזאַ משומד! קאַטעװען! גנאָטעװען, בלוט זאָל גײן! אַ ייִנגל זאָל װיסן דאָס אַנדערע מאָל, װי אַזױ צו זײַן אַ גגג...

די מאַמע דערלאָזט נישט אַרױסזאָגן דאָס װאָרט „גנבֿ“.

― ער איז אַ יתום! נעבעך אַ יתום! ― טענהט די מאַמע צו דער רופֿאטע און קושט איר אין די הענט אַרײַן און בעט בײַ איר, אַז זי זאָל מיר מוחל זײַן, אַז מער װעט שױן דאָס ניט זײַן! זי שװערט איר מיט כּל־השבֿועות־שבעולם, אַז דאָס איז דאָס לעצטע מאָל, אַניט ― זאָל זי אָדער אַלײן שטאַרבן, אָדער זי זאָל חלילה מיך באַגראָבן!...

― לאָז ער שװערן, אַז ער װעט שױן מער אַפֿילו ניט אַרײַנקוקן צו מיר אין גאָרטן אַרײַן! ― פֿאָדערט די רופֿאטע מיט איר מאַנצבילשער שטים אָן אַ קאַפּ רחמנות צו אַ יתום.

― לאָז מיר אָפּדאַרן די הענט! לאָז מיר אַרױס די אױגן! ― זאָג איך, און גײ מיט דער מאַמען אַהײם און הער אױס איר מוסר מיט איר װײנען, און צעװײן מיך אַלײן אױך גאַנץ געשמאַק.

― איך פֿרעג דיר נאָך, װאָס װעט פֿון דיר זײַן? ― פֿרעגט מיך די מאַמע מיט טרערן, און שטעלט מיר צו אַ בענקעלע פֿאַר מײַן ברודער אליה. מײַן ברודער אליה הערט אױס די מעשׂה מיט די עפּל און װערט בלאַס. אַ פּנים, פֿאַר כּעס. די מאַמע דערזעט, אַז ער איז אױסער זיך. זי האָט מורא, ער זאָל מיך ניט שלאָגן. זי רױמט אים אײַן אַ סוד, ער זאָל מיך ניט שלאָגן, װאָרעם איך בין אַ יתום.

― װער טשעפּעט אים? ― זאָגט מײַן ברודער אליה. ― איך בין נאָר אַ בעלן צו װיסן, װאָס װעט זײַן פֿון אים? װאָס װעט זײַן פֿון אים?!

אַזױ זאָגט מײַן ברודער אליה און קריצט מיט די צײן און קוקט אױף מיר, איך זאָל אים זאָגן, װאָס װעט זײַן פֿון מיר? איך װײס, װאָס װעט זײַן פֿון מיר? אפֿשר װײסט איר, װאָס װעט זײַן פֿון מיר?

קאַפּיטל פֿיר: מײַן ברודער אליה האָט חתונה

מזל־טובֿ! איר װײסט? מײַן ברודער אליה האָט חתונה!

װײ־װײ, װאָס סע טוט זיך! עס קאָכט די שטאָט. די װעלט װיגט זיך! אַזױ זאָגט אונדזער שכנה, פּעסיע די גראָבע. זי זאָגט, אַז ס'װעט זײַן אַ געהױבענע חתונה. אַזאַ חתונה, זאָגט זי, איז שױן לאַנג ניט געװען בײַ אונדז אין שטאָט!

װאָס איז די מעשׂה? נאָר מצד רחמנות. מחמת די מאַמע איז אַן אַלמנה און דער חתן איז אַ יתום. און אַ ביסל איז טאַקע צוליב זכות־אָבֿות. דעם טאַטנס נאָמען! דער טאַטע, עליו־השלום, האָט איבערגעלאָזט אַ שײנעם נאָמען! פֿאַרן לעבן האָט מען עפּעס ניט געהערט, עמעצער זאָל פֿון אים אַזױ שטאַרק רײדן. איצט, נאָכן טױט, איז פּײסי דער חזן געהױכט און געקרױנט. סכּנות־נפֿשות! איך הער, װאָס מענטשן זאָגן דער מאַמע מײַנער. זײ זאָגן איר, אַז דער מחותּן איז ניט קראַנק צו נעמען אױף זיך אַלע הוצאָות און נאָך עפּעס צוצאָלן אױך. ער טאָר ניט פֿאַרגעסן, זאָגן זײ, אַז ער נעמט פּײסי דעם חזנס זון פֿאַר אַ חתן! מײַן ברודער אליה הערט דאָס. ער פֿאַרשעמט זיך, גלעט זיך דאָס בערדל, װי אַ גרױסער, װי אַ מאַנצביל. ער איז שױן אַ מאַנצביל. ערשט אָט דאָ ניט לאַנג האָט זיך אים אָנגעהױבן שיטן אַ בערדל. געװיס איז דאָס אים געקומען פֿון רױכערן. פֿון זינט דער טאַטע איז געשטאָרבן, האָט ער אָנגעהױבן רױכערן. די ערשטע צײַט האָט ער זיך געמוטשעט, פֿלעגט זיך פֿאַרהוסטן. איצט פֿאַרציט ער זיך שױן און קאָן אַרױסלאָזן דעם רױך דורך דער נאָז. אַ טײַערע מציאה! איר מײנט, אַז איך קאָן דאָס ניט? די גאַנצע צרה, װאָס איך האָב ניט קײן טיטון! רױכער איך פּאַפּיר, רױכער איך שטרױ, רױכער איך דער רוח עע װײס װאָס. איז געװאָר געװאָרן דערפֿון מײַן ברודער אליה. האָט ער מיר געגעבן! ער מעג, און איך טאָר ניט! באשר איך בין נאָך ניט אַלט קײן גאַנצע נײַן יאָר, אם־כּן עע װאָס בין איך שולדיק? איך האָב אים געגעבן דאָס װאָרט, איך האָב אים געשװאָרן בײַ אַ חומש, אַז אַן עק, מער רױכער איך ניט. װי מײנט איר, לאַנג האָב איך געהאַלטן װאָרט? איך בעט אײַך, װער רױכערט ניט הײַנטיקע צײַטן?

באַלד װעט זיך איבערקערן די װעלט. אַזױ זאָגט פּעסיע, אונדזער שכנה. זי איז געקומען צו גײן פֿונעם מחותּן אַ געקאָכטע. עס איז אַ מיאוסע מעשׂה. דער מחותּן איז געװאָר געװאָרן, אַז דער חתן (מײַן ברודער אליה) האָט ניט דעם זײגער. דער זײגער איז געװען אַ גוטער זײגער, אַן אמתער אַ זילבערנער זײגער. דאָס האָט אים דער מחותּן געקױפֿט אַ מתּנה. װוּ איז אַהינגעקומען דער זײגער? ער האָט אים, חלילה, ניט פֿאַרשפּילט אין קאָרטן? ער האָט אים פֿאַרקױפֿט און דאָס געלט אױסגעגעבן אױף דאָקטױרים און רפֿואות. ער האָט געװאָלט ראַטעװען דעם טאַטן ― װאָס קומט אים דערפֿאַר? אַזױ האָט געטענהט פּעסיע. דער מחותּן איז אָבער אַ פּראָסטער ייִד. ער פֿרעגט, װאָס געהער זיך אָן אַ פֿרעמדער טאַטע צו זײַן זײגער? ער איז ניט מחױבֿ, זאָגט ער, מיט זײַנע זײגערס אױסצוהאַלטן פֿרעמדע טאַטעס. פֿונעם זײגער איז שױן בײַ אים געװאָרן „זײגערס“ און פֿונעם טאַטן ― „טאַטעס“! פּעסיע זאָגט, אַז פֿון אַ חזירישן עק קאָן מען קײן שטרײַמל ניט מאַכן!... דאָס מײנט זי אונדזער מחותּן. ער איז אַ פּראָסטער נפֿש. אַ בעקער איז ער און הײסט יונה דער בײגל־בעקער. ער באַקט בײגל. „איר מעגט שױן ליגן אין דער ערד און באַקן בײגל“. אַזױ זאָגט אים פּעסיע, מסתּמא אױף קאַטאָװעס. און אפֿשר מײנט זי טאַקע אױף דער אמתן? איך פֿאַרשטײ ניט, װי אַזױ קאָן מען ליגן אין דער ערד און באַקן בײגל: װער װעט זײ דאָרטן קױפֿן?... ער איז אַ ייִד אַ נגיד, אונדזער מחותּן. פּעסיע דרינגט, אַז ער איז אַן אַדיר! זי זאָגט אים אין די אױגן, אַז װען זי פֿאַרמאָגט האַלב פֿון אים, טוט זי מיט אים קײן שידוך ניט. זי האָט פֿײַנט אַ חזיר. ער מוז אָפּשװײַגן, װאָרעם צו איר אַז מע פֿאַלט אַרײַן, איז דאָס בעסטע ― שװײַגן. ער איז שױן מוחל דעם חתן דעם זײגער, אַבי לאָז דאָס האָבן אַ סוף. זאָגט אָבער פּעסיע, אַז זי איז ניט מוחל. זי װיל, ער זאָל קױפֿן דעם חתן אַ נײַעם זײגער. עס פּאַסט ניט, זאָגט זי, אַ חתן זאָל גײן צו דער חופּה אָן אַ זײגער. טענהט ער: װאָס פֿאַר אַ שײַכות האָט זי מיט זײַן חתן? זאָגט זי: עס האָט אַ שײַכות. דערפֿאַר, װאָס דער חתן איז פּײסי דעם חזנס אַ זון, און ער, יונה דער בײגל־בעקער, איז בײדע זאַכן: אי אַ נגיד, אי אַ חזיר. פֿאַרדריסט דאָס אים, טוט ער אַ קלאַפּ מיט דער טיר און זאָגט: „לאָז דאָס גײן אין דער ערד אַרײַן!“ זאָגט אים פּעסיע: „אױף צו גײן אין דער ערד אַרײַן זײַט איר בילכער ― איר זײַט אַ בעקער!“...

די מאַמע האָט שטאַרק מורא, טאָמער חלילה שיקט ער אָפּ די תּנאָים. זאָגט איר פּעסיע, זי זאָל שלאָפֿן רויִק: אַ יתום שיקט מען ניט אָפּ קײן תּנאָים. איר מײנט, װער האָט אױסגעפֿירט? מיר! דער מחותּן האָט געקױפֿט דעם חתן (מײַן ברודער אליה) אַ נײַעם זײגער, אױך אַ זילבערנעם. נאָך אַ בעסערן פֿון יענעם. דער מחותּן האָט אים אַלײן געבראַכט צו טראָגן. אױ, װען איך האָב אַזאַ זײגער! װאָס מײנט איר, װאָלט געװען? קודם װאָלט איך אַרױסגענומען די געדערעם און דערגאַנגען דעם שׂכל, פֿאַר װאָס אַ זײגער גײט. און נאָך דעם? נאָך דעם װײס איך שױן װאָס ס'װאָלט געװען. די מאַמע װינטשעװעט אים, דעם מחותּן, ער זאָל דערלעבן אים קױפֿן אַ גאָלדענעם זײגער. דער מחותּן װינטשעװעט איר אָפּ צוריק, זי זאָל דערלעבן חתונה מאַכן דעם מיזיניק. דאָס מײנט מען מיך. איך בין צופֿרידן אַפֿילו הײַנטיקן טאָג, אַבי אַ זײגער. די מאַמע גלעט מיך און זאָגט, אַז עס װעט נאָך גענוג װאַסער איבערלױפֿן, און בשעת־מעשׂה זײַנען איר די אױגן נאַס. איך פֿאַרשטײ ניט, װאָס דאַרף לױפֿן אַזױ פֿיל װאַסער אײדער איך גײ חתונה האָבן, און װאָס דאַרף מען דערבײַ װײנען? װײנען איז בײַ איר אַ װאָכעדיקער גאַנג, און דאָס מוז זי אַלע טאָג. װײנען איז בײַ איר, װי, למשל, בײַ אײַך דאַװענען, אָדער עסן. דער שנײַדער האָט אָפּגעבראַכט דעם חתן די מלבושים, װאָס דער מחותּן האָט באַשטעלט ― דאַרף זי װײנען. פּעסיע האָט איר אָפּגעבאַקן לעקעך צו דער חתונה ― דאַרף מען װײנען. מאָרגן אין דער צײַט איז די חופּה ― װידער געװײנט! איך פֿאַרשטײ ניט, פֿון װאַנען נעמען זיך בײַ מענטשן אַזױ פֿיל טרערן?...

עס גיט זיך אױס אַ מאָל אַ טאָג ― אַ גן־עדן! אין דרױסן איז חצי־אלול, און טאַקע חצי־אלולדיק. די זון בראָט ניט אױף צו שװיצן, אױף צו װעלן באָדן זיך. זי װאַרעמט און גלעט און קושט אַזױ װי אַ מאַמע. דער הימל איז אױסגעצװאָגן שבתדיק. דער גאַנצער אינדרױסן פֿרײט זיך, װאָס מײַן ברודער אליה האָט חתונה. גאַנץ פֿרי האָט זיך אױסגעשטעלט אַ יריד אין שטעטל. װי באַלד אַ יריד, מוז איך דאָרטן זײַן. איך האָב ליב אַ יריד דאָס כיִעס. ייִדן לױפֿן אַרום, װי פֿאַרסמטע מײַז. שװיצן, שרײַען, פּילדערן זיך, רײַסן די גױים פֿאַר די פּאָלעס, גײען אױס לײזן געלט ― אַ טעאַטער מיט זײ! און די גױים האָבן צײַט; זײ גײען דװקא פּאַװאָליע, די היטלען אַרױף, קוקן, טאַפּן, קראַצן זיך, דינגען זיך, װילן האַנדלען מציאות. גױעס מיט משונה מאָדנע שלײערס, מיט ברײטע אָפֿענע פּאַזוכעס, מע זעט אַרױס די בריסט. אין די פּאַזוכעס כאַפּן זײ אַרײַן אַ מאָל, אַז מע זעט נישט, אַ שטיקל סחורה. ייִדן װײסן שױן, קוקן מיט אױגן. אַז מען דערזעט, טרײסלט מען אױס, און עס װערט אַ חתונה. אַ, אַ מאָל מאַכט זיך, אַז אַן ערלית קױפֿט אַ ליכטל אין קלױסטער אַרײַן און פֿאַרשטעקט דאָס אין שלײער. יונגע־לײַט האָבן ניט װאָס צו טאָן, װילן זיך מאַכן אַ שטיקל יום־טובֿ, צינדן זײ איר אָן שטילערהײט דאָס ליכטל. אַלע קוקן אױף דער ערלית און לאַכן. די ערלית װײס ניט װאָס די ייִדן לאַכן. הױבט זי אָן צו שילטן אַלע ייִדן מיט טױטע קללות. לאַכט מען נאָך מער. אַ מאָל װערט דערפֿון אַ געשלעג צװישן גױים און ייִדן. איך זאָג אײַך ― מען דאַרף נישט קײן טעאַטער!... שענער פֿון אַלץ איז די „קאָננע“. װײסט איר, װאָס דאָס הײסט? דאָס איז דער פֿערדמאַרק. דאָרט קױפֿט מען און מע פֿאַרקױפֿט פֿערד. דאָרט זעט איר פֿערד, ציגײַנער, בײַטשן, ייִדן, גױים און פּריצים. דער טומל איז דאָ חוץ־לדרך־הטבֿע, מע קאָן טױב װערן. די ציגײַנער שװערן זיך, ייִדן פּאַטשן איבער די הענט, פּריצים קנאַקן מיט די בײַטשן און פֿערדלעך לױפֿן אַהין און אַהער פֿײַל אױסן בױגן. איך האָב ליב צו קוקן, װי פֿערדלעך לױפֿן, און װער שמועסט לאָשעקלעך! איך גײ אױס, איך שטאַרב נאָך אַ לאָשעקל! און נישט נאָר קלײנע לאָשעקלעך האָב איך ליב ― אַלצדינג װאָס איז קלײן: קלײנע הינטעלעך, קלײנע קעצעלעך. איר װײסט? אַפֿילו אוגערקעלעך קלײנינקע, קאַרטאָפֿל יונגעטשקע, ציבעלקעלעך, קנעבעלעך ― אַלץ װאָס קלײן איז ליב. אַ חוץ חזירימלעך. חזירים האָב איך פֿײַנט אַפֿילו קלײנערהײט... איך קער מיך אום צו די פֿערדלעך. די פֿערד לױפֿן. די לאָשעקלעך לױפֿן נאָך די פֿערד. איך לױף נאָך די לאָשעקלעך. אַלע לױפֿן מיר. אױף לױפֿן בין איך אַ פֿײַער. איך האָב זײער גרינגע פֿיס. דערצו גײ איך באָרװעס און זײער לײַכט אָנגעטאָן: אַ העם, אַ העמדל, אײן הױז, און פֿון אױבן אַ סיצן אַרבע־כּנפֿותל. אַז איך לױף אַראָפּ אַ באַרג און עס איז אַ װינטל און די ציצית צעלאָזן זיך, מאָלט זיך מיר אױס, אַז איך האָב פֿליגל און איך פֿלי.

― מאָטל! גאָט איז מיט דיר! שטײ אַ װײַלע!

אַזױ שרײַט צו מיר פּעסיעס מאַן, משה דער אײַנבינדער. ער לױפֿט פֿונעם יאַריד אַהײם מיט אַ פּאַק באַבולע פּאַפּיר. איך האָב מורא, ער זאָל מיר ניט צושטעלן אַ בענקעלע פֿאַר דער מאַמען, און איך זאָל ניט כאַפּן קײן פּסק פֿון מײַן ברודער אליה. איך, איך הער אױף צו לױפֿן, גײ צו פּאַמעלעך, מיט אַראָפּגעלאָזטע אױגן, צו אונדזער שכנהס מאַן. ער לײגט אָפּ דאָס פּעקל פּאַפּיר, װישט זיך מיט דער פּאָלע דעם שװײס און זאָגט מיר מוסר:

― װי שעמט זיך דאָס ניט אַ ייִנגעלע אַ יתום דרײען זיך צװישן ציגײַנערס און לױפֿן משוגענערהײט מיט אַלע פֿערד? און נאָך אין אַזאַ טאָג! שױן באַלד די חופּה בײַ דײַן ברודער ― דאָס װײסטו? קום אַהײם!

― װוּ ביסטו געװען? אַ דונער איז מיר!

אַזױ זאָגט צו מיר די מאַמע מיט אַ פּליעסק מיט די הענט און באַטראַכט מײַן צעריסן הױזל, מײַנע צעבלוטיקטע פֿיס און מײַן פֿאַרפֿלאַמט, פֿאַרשװיצט פּנים. לאַנג לעבן זאָל משה דער אײַנבינדער. קײן װאָרט האָט ער ניט דערצײלט פֿאַר קײנעם. די מאַמע װאַשט מיך אַרום, טוט מיר אָן אַ פּאָר נײַע הױזלעך מיט אַ קאַשקעטל צו דער חתונה. די, די הױזלעך זײַנען געמאַכט געװאָרן איך װײס נישט פֿון װאָסער אַ מאַטעריע: אַז מע שטעלט זײ אַװעק, שטײען זײ, און אַז מען גײט, שרײַען זײ. מאָדנע הױזלעך!

― אַז דו װעסט צערײַסן אָט די הױזלעך, איז שױן עק װעלט!

אַז, אַזױ זאָגט די מאַמע, און איך מײן אױך אַזױ. אַזעלכע הױזן קאָנען זיך שױן ניט צערײַסן. סײַדן מע זאָל זײ צעברעכן. דאָס קאַשקעטל איז גאָר פֿון די אַנטיקן, און אַ דאַשעקל האָט דאָס אַ שװאַרצס, אַ גלאַנצנדיקס. אַז עס הערט אױף צו גלאַנצן, באַשפּײַט מען דאָס, הױבט עס אָן אױף ס'נײַ צו גלאַנצן. די מאַמע קוקט אױף מיר און קװעלט, און טרערן קײַקלען זיך אױף אירע געקנײטשטע באַקן. איר װילט זיך זײער, אַז איך זאָל אױף דער חתונה אױסנעמען. זי זאָגט צום חתן:

― אליה! װי מײנסטו? איך װעל מיט אים ניט פֿאַרשעמט װערן? ער גײט אָנגעטאָן, קײן עין־הרע, װי אַ מאָנאַרכס אַ קינד.

מײַן ברודער אליה באַטראַכט מיך, גלעט זיך דאָס בערדל און קוקט אױף מײַנע פֿיס. איך װײס, װאָס באַדײַט זײַן קוקן. ער קוקט, װאָס דעם „מאָנאַרכס קינד“ גײט באָרװעס... די מאַמע פֿאַרשטײט אױך זײַן קוק, נאָר זי מאַכט זיך ניט װיסנדיק... אַלײן גײט זי אָנגעטאָן אין אַ מאָדנע געל מלבוש, װאָס איך האָב עס אױף איר קײן מאָל נישט געזען. דאָס מלבוש איז אױף איר מגושם ברײט. איך װאָלט געמעגט שװערן, אַז איך האָב עס אַ מאָל געזען אױף אונדזער שכנה פּעסיע... דערפֿאַר טראָגט זי אױפֿן קאָפּ אַ זײַדענע פֿאַטשײלע, אַ שפּאָגל־נײַע, נאָך מיט אַלע קנײטשן. דעם קאָליר פֿון דער פֿאַטשײלע איז שװער צו באַשרײַבן. מע קאָן זאָגן װײַס, מע קאָן זאָגן געל, מע קאָן זאָגן רױז ― עס װענדט זיך אָן דער צײַט. בײַ טאָג איז דאָס העל־רױז, פֿאַר נאַכט קוקט דאָס אױס געלבלעך, און בײַ נאַכט ― װײַס. גאַנץ פֿרי מאָלט זיך עס אױס גרינלעך, און אַ מאָל, אַז מע קוקט זיך שטאַרק אײַן, פֿאַלט דאָס גאָר אַרײַן אין „אַנטיק־מאָרע“, דאָס הײסט: העל־רױטלעך־בלױ־טונקל־גרין־פּאָפּעליאַטע. זאָגן אױף דער פֿאַטשײלע אַ חסרון קאָן מען ניט, װאָרעם עס איז אַ זעלטענע פֿאַטשײלע. נישט מער, אױף דער מאַמע זעט זי אױס שטאַרק פֿרעמד. עפּעס קלעפּט זיך ניט די פֿאַטשײלע צום פּנים. די פֿאַטשײלע איז פֿאַר זיך, און דאָס פּנים איז פֿאַר זיך. אַ װײַבערשע פֿאַטשײלע איז װי, להבֿדיל, אַ מאַנצבילש היטל. דאָס היטל מיטן פּנים באַדאַרפֿן זיך פּאָרן, זײַן װי צונױפֿגעגאָסן. אָט, למשל, מײַן ברודער אליה. ער גײט אָנגעטאָן אַ קאַרטוזל, איז דאָס װי אױסגעװאַקסן בײַ אים אױפֿן קאָפּ. די פּאות האָט מען אים אין גאַנצן אָפּגעשאָרן. און ניט נאָר אָפּגעשאָרן, נאָר אָפּגעגאָלט. אַ מאַנישקע האָט ער אָנגעטאָן אַ װײַסע מיט אַ האַרטן קאָלנער, מיט אָפּגעלײגטע שפּיצן. און אַ שניפּסל האָט ער געקױפֿט אַ װײַס מיט רױטע, גרינע און בלױע פּינטעלעך. אַ רײַכער שניפּס! שטיװל מיטן גלאַנץ און מיטן סקריפּ און אױף שטאַרק הױכע אָפּצאַסן ― ער זאָל אױסזען אַ ביסל העכער. עס װעט אים אָבער העלפֿן, װי אַ טױטן באַנקעס: ער איז זײער קלײן געװאַקסן. ער איז ניט אַזױ קלײן, װי זי איז גרױס און הױך און מאַנצבילדיק, און רױט און ראַבעטיני, און אַ שטימע האָט זי אַ מאַנצבילשע. איך רעד פֿון דער כּלה, פֿון יונה דעם בעקערס טאָכטער. ברכה הײסט זי. אַ פֿאַרגעניגן געװען צו זען דאָס פּאָרל אונטער דער חופּה. איך האָב קײן צײַט ניט צו קוקן אױף חתן־כּלה. איך בין פֿאַרנומען. איך דאַרף זען די כּלי־זמר. און ניט אַזױ די כּלי־זמר, װי זײערע כּלים. מער װי אַלץ ― דעם קאָנטערבאַס מיטן קעסלפּױק. שײנע צװײ כּלים! דער חסרון, װאָס מע קאָן ניט צוגײן נאָענט אַ פּרוּװ טאָן די כּלים. באַלד עפּעס גיבן זײ איבער די הענט, אָדער דרײען אײַך אָן אַן אױער. דער רוח כאַפּט זײ אַװעק, טאָמער רירט איר זיך צו מיט אַ פֿינגער! איר װעט זײ אָפּבײַסן! אַך, װען די מאַמע זאָל זײַן אַ גוטע מאַמע, װאָלט זי מיך געמאַכט פֿאַר אַ כּלי־זמר. איך װײס אָבער, אַז זי װעט דאָס ניט װעלן. ניט מחמת זי איז אַ שלעכטע, נאָר מחמת די װעלט װעט ניט דערלאָזן, אַז פּײסי דעם חזנס ייִנגל זאָל זײַן אַ כּלי־זמר. ניט קײן כּלי־זמר און ניט קײן בעל־מלאָכה. מען האָט שױן גערעדט דערפֿון ניט אײן מאָל, װאָס װעט זײַן פֿון מיר דער תּכלית. די מאַמע, מײַן ברודער אליה, אונדזער שכנה פּעסיע און איר מאַן, משה דער אײַנבינדער. ער האָט חשק מיך נעמען צו דער אַרבעט. דערלאָזט נישט פּעסיע. זי זאָגט, אַז פּײסי דער חזן, עליו־השלום, האָט ניט פֿאַרדינט, אַז זײַן זון זאָל זײַן אַ בעל־מלאָכה... איך האָב מיך פֿאַררעדט און גאָר פֿאַרגעסן פֿון דער חתונה. עס איז שױן לאַנג נאָך דער חופּה. מען גרײט שױן צום טיש. װײַבער און מײדלעך טאַנצן אַ קאַדריל. איך האָב מיך אַרײַנגעפּלאָנטעט מיט מײַנע הילצערנע הױזן אין מיטן. די װאָס קוקן װי מען טאַנצט האָבן מיך גענומען װאַרפֿן אײנער צום אַנדערן, װי אַ מיאַטש. „װאָס איז דאָס פֿאַר אַ פּריטשעפּע?“ זאָגט אײנער. „עפּעס אַ שלימזל!“ זאָגט דער אַנדערער. „אַ רעשטל צו די צרות!“ זאָגט אַ דריטער. דערזעט אונדזער שכנה און צעשרײַט זיך (זי איז שױן הײזעריק װי די װאַנט):

― צי איר זײַט משוגע, צי חסר־דעה, צי גערירט, צי פֿונעם זינען, צי ניט בײַ אַלע געדאַנקען? דאָס איז דאָך דעם חתנס ברודערל!!!...

אַהאַ! עס האָט זײ גענומען! אַװדאי האָט מען מיך אַװעקגעזעצט בײַם טיש גלײַך מיטן כּלהס צד. און װײסט איר, מיט װעמען מען האָט מיך באַזעצט? אַז איר װעט זײַן מיט אַכצן קעפּ, װעט איר אױך ניט טרעפֿן! מיט דער כּלהס שװעסטערל. יונה דעם בעקערס קלײן טעכטערל. אַלטע הײסט זי. זי איז עלטער פֿון מיר סך־הכּל מיט אײן יאָר און טראָגט צװײ צעפּעלעך, צונױפֿגעבונדן פֿון אונטן מיט אַ סטענגעלע און זעען אױס, װי אַ געפֿלאָכטענער בײגל. איך און אַלטע עסן פֿון אײן טעלער ניט װײַט פֿון חתן־כּלה. דער חתן, מײַן ברודער אליה, קוקט אױף מיר, איך זאָל זיצן װי אַ מענטש, איך זאָל עסן מיט אַ גאָפּל און זאָל ניט כאַפּן, און זאָל אַכטונג געבן אױף דער נאָז. איר װײסט, װאָס איך װעל אײַך זאָגן? איך האָב קײן הנאה ניט פֿון דער װעטשערע. איך האָב פֿײַנט, אַז מען קוקט אױף מיר. צו די אַלע זאַכן טראָגט אָן דער גוטער יאָר אונדזער שכנה פּעסיע.

― זאָלט איר זײַן געזונט! ― שרײַט זי מיט אַלע כּוחות צו דער מאַמע. ― טוט נאָר אַ קוק אַהער. פֿאַר װאָס זאָל ניט זײַן קײן שידוך?... אַ זיװג מן־השמים!

אױף איר הײזעריקן געשרײ קומט אָן דער מחותּן, יונה דער בעקער, אָנגעטאָן שבתדיק, און עס װערט אַ שמועס, אַז איך און אַלטע זײַנען חתן־כּלה. יונה דער בעקער לאַכט מיט אַ האַלבן מױל. דאָס הײסט: די אײבערשטע ליפּ בײַ אים לאַכט, די אונטערשטע װײנט. דער גאַנצער עולם קוקט אױף אונדז. מיר בײדע, איך און אַלטע, לאָזן אַראָפּ די אױגן אונטערן טיש און שטיקן זיך פֿאַר געלעכטער. בכדי איך זאָל ניט אױסשיסן, האַלט איך מיך צו בײַ דער נאָז און בלאָז מיך אָן װי אַ פּאַכיר. נאָך אַ מינוט װעט דער פּאַכיר פּלאַצן, און עס װעט זײַן אַ סקאַנדאַל. אַ גליק, װאָס די כּלי־זמר טוען אַ זעץ אַ שײנעם ניגון, אַ װאָלאַך. דער גאַנצער עולם װערט פֿאַרטראַכט. איך הײב אױף דעם קאָפּ און דערזע די מאַמע מיטן געלן פֿרעמדן מלבוש און מיט דער זײַדענער פֿאַטשײלע. זי טוט דאָס, װאָס אַלע מאָל: זי װײנט! איר װײסט ניט, זי װעט אַ מאָל אױפֿהערן צו װײנען?...

קאַפּיטל פֿינף: איך האָב אַ רײַכע שטעלע

די מאַמע האָט מיר אָנגעזאָגט אַ בשׂורה, אַז איך האָב שױן אַ שטעלע. נישט חלילה בײַ אַ בעל־מלאָכה ― אירע שׂונאים, זאָגט זי, װעלן דאָס ניט דערלעבן, אַז פּײסי דעם חזנס זון זאָל זײַן אַ בעל־מלאָכה. מײַן שטעלע, זאָגט זי, איז אַ רײַכע שטעלע, אַ גרינגע שטעלע. אַ גאַנצן טאָג װעל איך גײן אין חדר, אין תּלמוד־תּורה הײסט עס, און בײַ נאַכט װעל איך גײן שלאָפֿן צום אַלטן לוריא. דער אַלטער לוריא איז אַ גרױסער גבֿיר, זאָגט זי. ער איז נאָר אַ קראַנקער, דאָס הײסט, אַזױ איז ער געזונט, עסט און טרינקט און שלאָפֿט, נאָר ניט בײַ נאַכט. בײַ נאַכט קאָן ער ניט שלאָפֿן. קײן אײן אױג מאַכט זיך אים ניט צו. האָבן די קינדער מורא אים לאָזן אײנעם אַלײן בײַ נאַכט. דאַרף מען האָבן אַ מענטש זאָל זײַן מיט אים. עס מעג זײַן אַ קינד, אַבי אַ מענטש. אַװעקזעצן צו אים אַן אַלטן ייִדן פּאַסט נישט. אַ קינד ― גאָרנישט, עלעהײ אַ קעצל. פֿינף רובל אַ װאָך האָבן זײ צוגעזאָגט, און װעטשערע פֿאַר דיר אַלע פֿאַרנאַכט, װען דו קומסט פֿון תּלמוד־תּורה (אַזױ זאָגט מיר די מאַמע מײַנע). אַ גוטע װעטשערע, אַ נגידישע. װאָס בײַ זײ פֿאַלט אַראָפּ קאָן עס זײַן גענוג פֿאַר אונדז אַלע. גײ, מײַן קינד, אין חדר, פֿאַר נאַכט װעסטו קומען, װעל איך דיך אָפּפֿירן אַהין. װעסט נישט האָבן קײן שום אַרבעט. אַ נגידישע װעטשערע און אַ געלעגער אױך אַ גוטן. און פֿינף רובל אַ װאָך. איך װעל דיר מאַכן אַ פּאָר מלבושימלעך, שטיװעלעך דיר קױפֿן.

דאַכט זיך, גוט ― אַיאָ? װאָס זשע דאַרף מען װײנען? קאָן זי אָבער אַנדערש נישט, די מאַמע מײַנע. װײנען מוז זי!

אין תּלמוד־תּורה גײ איך דערװײַל אַזױ. לערנען לערן איך ניט. נישטאָ פֿאַר מיר קײן כּיתּה. העלף איך דער רביצין אין שטוב און שפּיל מיך מיט דער קאַץ. דער רביצינס אַרבעט איז ניט קײן שװערע אַרבעט. אױסקערן די שטוב, העלפֿן אַרײַנטראָגן האָלץ, גײן אַ גאַנג ― ס'איז בלאָטע, ס'איז ניט קײן אַרבעט. אַבי ניט לערנען. לערנען איז ערגער. דערפֿאַר אָבער די קאַץ ― אַ סך מער אײַנגענעם. אַ קאַץ, זאָגט מען, איז אַ טמא. איך זאָג: ס'אַ ליגן. אַ קאַץ איז אַ רײנע חיה. אַ קאַץ, זאָגט מען, איז אַ מזיק. איך זאָג: ס'אַ ליגן. אַ קאַץ איז צוגע־, אַ צוגעלאָזטע זאַך. אַ הונט האָט אין זיך חניפֿה, אַ הונט דרײט מיטן עק. אַ קאַץ לאַשטשעט זיך, און אַז מען גלעט זי איבערן קעפּל, מאַכט זי צו די אײגעלעך און הײבט אָן מורקען. איך האָב ליב אַ קאַץ, ― װאָס קומט מיר דערפֿאַר? רעדט זשע אָבער מיט זײ, מיט מײַנע חבֿרים, װעלן זײ אײַך דערצײלן טױזנט מעשׂיות. אַז מען האַלט אַ קאַץ, דאַרף מען װאַשן די הענט. אַז מען האַלט אַ קאַץ, שאַדט צום זכּרון. זײ װײסן שױן ניט װאָס אױסצוטראַכטן. זײ האָבן אַ טבֿע ― לאָז צוגײן צו זײ די קאַץ, דערלאַנגען זײ איר אַ שנײַד מיטן פֿוס אין זײַט אַרײַן. איך קאָן ניט זען, װי מע שלאָגט אַ קאַץ. לאַכן זײ פֿון מיר. בײַ זײ איז ניטאָ קײן צער־בעלי־חײם. איך רעד פֿון די קינדער, װאָס מיט מיר אין דער תּלמוד־תּורה. זײ זײַנען רוצחים. פֿון מיר לאַכן זײ. זײ רופֿן מיך: „די הילצערנע הױזן“, און מײַן מאַמע ― „די קלאָגעדיקע“, װײַל זי װײנט שטענדיק.

― אָן גײט דײַן קלאָגעדיקע מאַמע! ― זאָגן זײ צו מיר.

דאָס איז זי געקומען מיך אָפּנעמען פֿון חדר און אָפּפֿירן אױף מײַן רײַכע שטעלע.

אױפֿן װעג באַקלאָגט זיך די מאַמע, אַז איר איז ביטער און פֿינצטער (ביטער אַלײן איז קאַרג). גאָט האָט איר געגעבן צװײ קינדער, און זי דאַרף זײַן אַלײן. מײַן ברודער אליה האָט, זאָגט זי, חתונה געהאַט, קײן עין־הרע, זײער גוט, אַרײַן אין אַ שמאַלצגרוב. איז אָבער דער חסרון, װאָס דער שװער איז אַ גראָבער יונג. אַ בעקער, מישטײנס געזאָגט. װאָס קאָן מען פֿאַרלאַנגען פֿון אַ בעקער? אַזױ טענהט מיט מיר די מאַמע, און מיר קומען אױף מײַן רײַכער שטעלע, צום אַלטן לוריא. דער אַלטער לוריא זיצט אין אַ קײזערלעכן פּאַלאַץ. אַזױ זאָגט די מאַמע. אין אַ קײזערלעכן פּאַלאַץ בין איך אַ בעלן זײַן. דערװײַלע זײַנען מיר אין קיך. איך און די מאַמע. אין קיך איז אױך ניט מיאוס. דער אױװן איז װײַס און גלאַנצט, און די כּלים גלאַנצן, און אַלצדינג גלאַנצט. מען בעט אונדז זיצן. עס קומט אַרױס אַ װײַבל אָנגעטאָן װי אַ פּריצה. זי רעדט מיט דער מאַמע און װײַזט אױף מיר. די מאַמע שאָקלט צו מיטן קאָפּ, װישט אַלע מאָל די ליפּן און װיל ניט זיצן. איך זיץ דװקא יאָ. די מאַמע גײט אַװעק, זאָגט מיר אָן, איך זאָל זיך האַלטן װי אַ מענטש. דערבײַ כאַפּט זי דערװײַל אַ װײן און אַ װיש די אױגן. מאָרגן װעט זי קומען נאָך מיר און װעט מיך אָפּפֿירן, זאָגט זי, אין חדר אַרײַן. מען גיט מיר עסן. יױך מיט קױלעטש (אין דער װאָכן קױלעטש!) און פֿלײש ― אַ גוזמא פֿלײש! אָפּגעגעסן, הײסט מען מיר גײן אַרױף. װײס איך ניט, װאָס הײסט „אַרױף“? פֿירט מיך אָפּ די קעכין. חנה הײסט זי. זי איז אַ שװאַרצע מיט אַ לאַנגער נאָז. מע פֿירט מיך אַרױף אױף טרעפּ. די טרעפּ זײַנען אױסגעבעט מיט װײכן. מיט באָרװעסע פֿיס איז אַ מחיה צו גײן. עס איז נאָך ניט רעכט נאַכט, און בײַ זײ ברענען שױן לאָמפּן. אָן אַ שיעור לאָמפּן. די װענט זײַנען אױסגעקלעפּט מיט צאַצקעס און מיט מענטשעלעך. די שטולן זײַנען באַדעקט מיט לעדער. די, די סטעליע איז צעמאָלט, װי להבֿדיל אין בית־המדרש. נאָך שענער װי אין בית־המדרש. מען האָט מיך אַרײַנגעפֿירט אין אַ גרױסן אַלקער. דער אַלקער איז אַזױ גרױס, אַז װען איך זאָל זײַן אײנער אַלײן, װאָלט איך געלאָפֿן פֿון אײן װאַנט ביז דער אַנדערער, אָדער איך װאָלט מיך גאָר אַנידערגעלײגט און געקאַטשעט זיך אױף דער סאַמעטענער קאָלדרע, װאָס איז אױסגעשפּרײט איבער דער גאַנצער ערד. אױף אַזאַ קאָלדרע דאַרף זײַן ניט שלעכט צו קאַטשען זיך. שלאָפֿן דאַרף זײַן אױך נישקשהדיק.

אַ שײנער ייִד, אַ הױכער, מיט אַ גרױען באָרד, מיט אַ ברײטן שטערן, אַ זײַדענער כאַלאַט, אַ יאַרמלקע פֿון גאָלע סאַמעט, שטעקשיך אױף די פֿיס, אױך פֿון סאַמעט מיט בליטשקע אױסגענײט, ― אָט דאָס איז דער אַלטער לוריא. ער זיצט איבער אַ גרױסן גראָבן ספֿר. זאָגן זאָגט ער גאָרניט, נאָר ער קײַט די שפּיצן פֿונעם באָרד, קוקט אַרײַן אין ספֿר, שאָקלט מיט אַ פֿוס און ברומט שטילערהײט צו זיך אַלײן. אַ מאָדנער ייִד אָט דער אַלטער לוריא. איך קוק אױף אים און טראַכט: ער זעט מיך, צי ער זעט מיך ניט? װײַזן װײַזט אױס, אַז נײן. װאָרעם קוקן קוקט ער ניט, און געזאָגט האָט מען אים גאָרניט. מען האָט מיך נאָר אַרײַנגעלאָזט אַהער און מע האָט פֿאַרשלאָסן די טיר פֿון יענער זײַט. פּלוצעם רופֿט זיך אָן דער אַלטער לוריא, און קוקן קוקט ער אַלץ נאָך ניט אױף מיר:

― קומט אַהער, װעל איך אײַך װײַזן אַ שטיקל רמבם.

צו װעמען רעדט ער דאָס? צו מיר? מיר זאָגט ער „איר“? איך קוק מיך אום אױף אַלע זײַטן. אַחוץ מיר איז נישטאָ דאָ קײנער. דער אַלטער לוריא ברומט אױס נאָך אַ מאָל אױף זײַן גראָבער שטים:

― קומט אַהער, װעט איר זען, װאָס דער רמבם זאָגט!

איך בין אַ בעלן צוצוגײן צו אים נאָענט.

― מיך רופֿט איר?

― אײַך, אײַך, װעמען דען?

אַזױ מאַכט צו מיר דער אַלטער לוריא און קוקט אין גרױסן בוך אַרײַן און נעמט מיך פֿאַר אַ האַנט און טײַטלט מיט אײן פֿינגער און גיט מיר צו פֿאַרשטײן װאָס דער רמבם זאָגט. און װאָס װײַטער, רעדט ער העכער און מיט אַלץ מער היץ. ער צעקאָכט זיך אַזױ שטאַרק, אַז ער װערט אַזש רױט. ער דרײט מיטן גראָבן פֿינגער, און מיטן עלנבױגן דערלאַנגט ער מיר אַלע מינוט אין זײַט אַרײַן און מאַכט צו מיר:

― נו, װאָס זאָגט איר? אַיאָ, עס איז גוט?

עס זאָל זײַן שטאַרק גוט ― זע איך ניט. דעריבער שװײַג איך. איך שװײַג, און ער קאָכט זיך. ער קאָכט זיך, און איך שװײַג. עס הערט זיך אַ קלונג פֿון אַ שליסל פֿון יענער זײַט. עס עפֿנט זיך די טיר און עס קומט אַרײַן די זעלבע װאָס גײט פּריציש אָנגעטאָן. זי גײט צו צום אַלטן לוריא און רעדט אים גלײַך אין אױער אַרײַן. אַ פּנים, ער איז אַ טױבער. אַניט ― װאָס דאַרף זי שרײַען? זי זאָגט אים, ער זאָל מיך אָפּלאָזן, װאָרעם איך דאַרף שױן שלאָפֿן. זי נעמט מיך צו פֿון זײַנע הענט און באַלײגט מיך אױף אַ סאָפֿע מיט „שפּרינזינעס“. דאָס בעטגעװאַנט איז װײַס אַזױ װי שנײ. אַ קאָלדרע אַ זײַדענע, אַ װײכע ― טעם גן־עדן! די װאָס גײט פּריציש אָנגעטאָן דעקט מיך אײַן, גײט אַװעק און פֿאַרשליסט די טיר פֿון יענער זײַט. דער אַלטער לוריא גײט אַרום איבער דער שטוב, די הענט פֿאַרלײגט אַהינטער, קוקט אַראָפּ צו זיך אױף די שײנע שטעקשיך, און ברומט, און באָמקעט, און מאַכט עפּעס מאָדנע מיט די ברעמען. מיר קלעפּן זיך די אױגן. איך װיל שלאָפֿן. פּלו־, פּלוצעם גײט צו צו מיר דער אַלטער לוריא און זאָגט מיר:

― דו װײסט? איך װעל דיך אױפֿעסן.

איך קוק אױף אים און פֿאַרשטײ ניט װאָס ער זאָגט.

― שטײ אױף, איך װעל דיך אױפֿעסן.

― װעמען? מיך?

― דיך! דיך! איך מוז דיך אױפֿעסן! אַנדערש קאָן דאָס ניט זײַן!

אַזױ זאָגט דער אַלטער לוריא. ער גײט אַרום איבער דער שטוב, האַלט דעם קאָפּ אַראָפּ, די הענט אַרונטער, דעם שטערן פֿאַרקנײטשט. ער רעדט אָבער אַלע מאָל שטילער, צו זיך אַלײן. איך הער זיך צו צו איטלעכס װאָרט. קױם װאָס איך כאַפּ דעם אָטעם. ער אַלײן פֿרעגט בײַ זיך און ענטפֿערט זיך אַלײן. אָט װאָס דער אַלטער לוריא זאָגט:

― דער רמבם זאָגט, אַז די װעלט איז ניט קײן קדמון. פֿון װאַנען איז געדרונגען? װײַל אַ סיבה מוז האָבן אַ מסבבֿ! מיט װאָס קאָן איך דאָס באַװײַזן? מיט מײַן רצון! װי אַזױ? אָט װיל איך אים אױפֿעסן, עס איך אים אױף. אײַ װאָס? רחמנות? עס קער זיך גאָרניט אָן. איך טו מײַן רצון. דער רצון איז ניט דער תּכלית. איך עס אים אױף. איך װיל אים אױפֿעסן. איך מוז אים אױפֿעסן!...

אַ גוטע בשׂורה האָט ער מיר אָנגעזאָגט, אָט דער אַלטער לוריא. ער מוז מיך אױפֿעסן! װאָס װעט די מאַמע זאָגן? עס פֿאַלט אָן אױף מיר אַ פּחד. עס ציטערט אױף מיר דאָס לײַב. די סאָפֿע, װאָס איך ליג אױף איר, איז אָפּגערוקט פֿון דער װאַנט. ביסלעכװײַז רוק איך מיך צו דער װאַנט און גליטש מיך אַראָפּ אױף דער ערד, צװישן סאָפֿע און צװישן װאַנט. עס קלאַפּט מיר אַ צאָן אָן אַ צאָן. איך הער מיך אײַן און װאַרט, װען װעט ער מיך עסן. און װי אַזױ? שטילערהײט רוף איך די מאַמע און פֿיל, װי נאַסע טראָפּנס קאַטשען זיך מיר איבער די באַקן, פֿון די באַקן אין מױל אַרײַן. די טראָפּנס זײַנען געזאַלצן. איך האָב קײן מאָל אַזױ ניט געבענקט נאָך דער מאַמע, װי אַצינד. נאָך מײַן ברודער אליה בענק איך אױך, נאָר ניט אַזױ. און אָן דעם טאַטן דערמאָן איך מיך, װען איך זאָג נאָך אים קדיש, װער װעט נאָך מיר זאָגן קדיש, אַז דער אַלטער לוריא װעט מיך אױפֿעסן?

אַ פּנים, איך בין גוט געשלאָפֿן, װאָרעם אַז איך כאַפּ מיך אױף, קוק איך מיך אַרום, װוּ איך בין אין דער װעלט? איך טאַפּ די װאַנט. איך טאַפּ די סאָפֿע. איך שטעק אַרױס מײַן קאָפּ ― אַ גרױסער, אַ ליכטיקער אַלקער. סאַמעטענע קאָלדרעס אױף דער ערד. די װענט אױסגעקלעפּט מיט מענטשעלעך. די סטעליע ― װי להבֿדיל אין בית־המדרש. דער אַלטער לוריא זיצט נאָך אַלץ איבער יענעם גרױסן ספֿר, װאָס ער רופֿט אים רמבם. מיר געפֿעלט דער נאָמען „רמבם“. עס קומט אױס בײַ מיר װי „בימבאָם“. פּלוצעם דערמאָן איך מיך, אַז דער אַלטער לוריא האָט מיך ערשט נעכטן געװאָלט אױפֿעסן. איך האָב מורא, ער זאָל מיך ניט דערזען און װידער װעלן עסן. באַהאַלט איך מיך צוריק צװישן װאַנט און צװישן סאָפֿע און שװײַג. עס עפֿנט זיך די טיר מיט אַ קלונג פֿון יענער זײַט. עס קומט אַרײַן אַלץ יענע, װאָס גײט אָנגעטאָן װי אַ פּריצה. נאָך איר גײט נאָך די קעכין, װאָס מע רופֿט זי חנה, מיט אַ גרױסן בעקן. אױפֿן בעקן שטײען קריגעלעך מיט קאַװע, הײסע מילך און פּוטער־בולקעס פֿרישע.

― װוּ איז דאָס בחורל? ― פֿרעגט חנה און קוקט זיך אַרום אױף אַלע זײַטן. זי דערזעט מיך צװישן װאַנט און צװישן סאָפֿע.

― ביסט אַ רעכטער שײגעץ, װי איך זע! װאָס טוסטו דאָ? קום אַראָפּ מיט מיר אין קיך. דאָרט װאַרט אױף דיר די מאַמע.

איך טו אַ שפּרונג אַרױס פֿון מײַן באַהעלטעניש און לױף אַראָפּ איבער די אױסגעבעטע טרעפּ מיט די באָרװעסע פֿיס און זינג מיר אונטער צום טאַקט: ראַם־באָם, בים־באָם! בים־באָם, ראַם־באָם! ― ביז איך קום אין קיך אַרײַן.

― כאַפּט זיך נישט! ― זאָגט חנה די קעכין צו דער מאַמע. ― לאָז ער אױסטרינקען כאָטש אַ גלעזל קאַװע מיט אַ פּוטער־געבעקסל! און איר אַלײן, נישקשה, מעגט אױכעט נעמען אַ גלעזל קאַװע. דער גוטער יאָר װעט זײ ניט נעמען. זײ האָבן גענוג.

אַזױ זאָגט חנה די שװאַרצע, און די מאַמע דאַנקט איר און זעצט זיך אַװעק, און מע דערלאַנגט אונדז הײסע שמעקעדיקע קאַװע מיט פֿרישע פּוטער־געבעקס.

איר האָט אַ מאָל געגעסן אײער־קיכלעך מיט צוקער? ― אָט דאָס זײַנען די נגידישע פּוטער־געבעקסלעך. און אפֿשר נאָך בעסער. דעם טעם פֿון דער קאַװע קאָן איך אײַך ניט באַשרײַבן. טעם גן־עדן! די מאַמע האַלט דאָס גלאָז און זופּט און קװיקט זיך און גיט מיר פֿון איר פּוטער־געבעקסל העכער האַלב. דערזעט חנה די קעכין און מאַכט אַ געװאַלד, גלײַך װי מען האָט זי געקױלעט:

― װאָס טוט איר דאָס? עסט, עסט, עס איז דאָ גענוג!

און חנה די קעכין גיט מיר נאָך אַ פּוטער־געבעקסל. האָב איך שױן צװײ מיט אַ האַלבן. איך הער מיך צו צו זײער שמועס. דער שמועס איז מיר באַקאַנט. די מאַמע קלאָגט זיך אױף איר מזל. אַן אַלמנה, צװײ קינדער, אײנער אין אַ שמאַלצגרוב, דער אַנדערער נעבעך אַזױ. איך װאָלט װעלן װיסן, װי אַזױ איז דאָס מײַן ברודער אליה אין אַ שמאַלצגרוב? אַ גרוב מיט שמאַלץ? תּמיד פֿלײשיק? חנה הערט אױס די מאַמע, שאָקלט מיטן קאָפּ. נאָך דעם הײבט אָן חנה רעדן, קלאָגן זיך אױף איר מזל, װאָס זי דאַרף זײַן בײַ יענעם. זי איז אַ טאַטנס אַ קינד. איר טאַטע איז געװען אַ ייִד אַ בעל־הבית, איז ער אָפּגעברענט געװאָרן. נאָך דעם האָט ער אָנגעהױבן קרענקען. נאָך דעם איז ער געשטאָרבן. איר טאַטע, זאָגט זי, זאָל אַצינד אױפֿשטײן און געבן אַ קוק אױף זײַן חנה, װי זי שטײט בײַ אַ פֿרעמדן אױװן! זי קאָן זיך ניט באַקלאָגן. דאַנקען גאָט דערפֿאַר. זי האָט אַ גוטע שטעלע. אײן חסרון ― דער אַלטער בעל־הבית איז אַ ביסל...

װאָס „אַ ביסל“ ― װײס איך ניט. חנה װײַזט עפּעס מיטן פֿינגער אױפֿן שטערן. די מאַמע הערט אױס חנהן, שאָקלט מיטן קאָפּ. נאָך דעם הױבט אָן װידער די מאַמע רעדן. חנה הערט אױס די מאַמע, שאָקלט מיטן קאָפּ. אױפֿן װעג גיט זי מיר מיט נאָך אַ פּוטער־געבעקסל, און איך װײַז די ייִנגלעך אין תּלמוד־תּורה. זײ רינגלען מיך אַרום און קוקן אין די אױגן, װי איך עס. אַ פּנים, בײַ זײ איז דאָס אַ גאַנצער אַנטיק? איך גיב זײ אַלעמען צו קלײנע שטיקלעך. זײ לעקן די פֿינגער.

― װוּ האָסטו גענומען אַזאַ מאכל?

איך שטופּ אָן בײדע באַקן, שטעל זיך אַװעק אַקעגן זײ מיט די הענט אין די טיפֿע קעשענעס פֿון מײַנע הילצערנע הױזן, און קײַ און שלינג און טאַנץ אונטער אױף מײַנע באָרװעסע פֿיס אָן װערטער, װי אײנער רעדט:

― עך, קבצנישע טאָרבעס װאָס איר זײַט! אַ טײַערע מציאה פּוטער־געבעקס, כאַ־כאַ־כאַ! איר זאָלט נאָך פּראָבירן מיט קאַװע, װאָלט איר ערשט דעמאָלט געװוּסט װאָס הײסט טעם גן־עדן אױף דער װעלט!...

קאַפּיטל זעקס: אַ שמאַלצגרוב

דאָס אײנציקע שטיקל גליק, װאָס האַלט מײַן מאַמען אױף די פֿיס, איז דאָס, װאָס מײַן ברודער אליה איז, דאַנקען גאָט, גוט. ער האָט זיך אַרײַנגעכאַפּט אין אַ שמאַלצגרוב. אַזױ זאָגט די מאַמע מײַנע, און פֿאַר גרױס נחת כאַפּט זי אַ װיש די אױגן, װי איר שטײגער איז. זי האָט אים שױן פֿאַרזאָרגט, זאָגט זי, אױף אײביק. איר שנור, זאָגט זי, איז אַפֿילו ניט קײן אײַ־אײַ־אײַ (איך מײן אױך אַזױ!). האָט אים אָבער גאָט צוגעשיקט דערפֿאַר אַ רײַכן שװער. ער איז אַ בעקער. יונה רופֿט מען אים, יונה דער בעקער. דאָס הײסט, ער אַלײן באַקט ניט. באַקן באַקן אַנדערע. ער קױפֿט נאָר מעל און פֿאַרקױפֿט ברױט. פּסח באַקט ער מצות פֿאַר דער גאַנצער שטאָט. ער איז צו בעקערײַ אַ ברען, און דערצו איז ער אַ בײזער ייִד ― סכּנות. איך מעג זאָגן, אַז ער איז אַ רוצח. ער האָט מיך אײן מאָל געכאַפּט, בשעת איך בין געװען צו גאַסט בײַ מײַן ברודער אליה און האָב מיך מכבד געװען מיט אַן אײער־בײגל. דער בײגל איז געװען אַ פֿרישער, אַ װאַרעמער, נאָר װאָס פֿונעם אױװן. האָט דער רוח באַדאַרפֿט אָנטראָגן יונה דעם בעקער. איר זאָלט געװען זען זײַן רציחהדיק פּנים מיט זײַנע גזלעװױע אױגן! פֿון דעמאָלט אָן גײ איך ניט מער אַהין. מײַן פֿוס װעט שױן דאָרט ניט זײַן מער, איך זאָל װיסן גאָלד! אַ ייִד זאָל האָבן אַ טבֿע אָננעמען פֿאַרן קאָלנער און אַרױסװאַרפֿן אױף יענער זײַט טיר, און נאָך געבן גוטע דרײַ סטוסאַקעס פֿון הינטן! איך האָב עס דערצײלט דער מאַמען, איז זי באַלד אַװעקגעלאָפֿן אַהין ― זי האָט אים געװאָלט אָפּשפּילן אַ חתונה, װי אים קומט. האָט אָבער מײַן ברודער אליה ניט דערלאָזט. ער האָט אים אָפּגעגעבן דעם גערעכט. ער האָט געדרונגען דער מאַמען, אַז ער האָט דורך מיר בזיונות. אַלע מאָל, װען איך קום צו אים, עס איך, זאָגט ער, בײגל. ער װעט מיר בעסער געבן, זאָגט ער, אַ קאָפּיקע און לאָמיך גײן ערגעץ אַנדערש זיך קױפֿן אַ בײגל. זאָגט אים די מאַמע, אַז ער האָט אױף מיר קײן קאַפּ רחמנות ניט, אַז עס אַרט אים ניט, װאָס דאָס קינד איז אַ יתום. זאָגט איר מײַן ברודער אליה, אַז מען קאָן זײַן אַ יתום און מע טאָר ניט כאַפּן קײן בױגל פֿון אַ פֿרעמדן אױװן. זאָגט אים די מאַמע, ער זאָל רעדן אַ ביסל שטילער. זאָגט איר מײַן ברודער אליה, אַז ער װעט דװקא שרײַען הױך, בכדי אַלע זאָלן װיסן, אַז איך בין אַ גנבֿ. דאָס װאָרט „גנבֿ“ קאָן מײַן מאַמע נישט הערן. זי װערט אַלערלײ פֿאַרבן און זאָגט צו מײַן ברודער אליה, ער זאָל ניט פֿאַרגעסן, אַן ס'איז דאָ אַ גאָט אױף דער װעלט. מיט גאָט שפּילט מען זיך ניט. גאָט װעט ניט שװײַגן. ער איז אַן אַבֿי־יתומים. ער װעט זיך אָננעמען פֿאַר אַ יתום. נישקשה, ער איז אַ גרױסער גאָט. ער קאָן. אַז גאָט װיל, קאָן יונה דער בעקער ניט פֿאַרמאָגן װאָס אַ בײגל איז װערט!... אַזױ זאָגט אָפּ די מאַמע צו מײַן ברודער אליה. זי נעמט מיך פֿאַר אַ האַנט, טוט אַ קלאַפּ מיט דער טיר, און מיר גײען אַהײם.

הערט איר, אַ פּנים, אַז מיט גאָט טאָר מען זיך טאַקע ניט שפּילן! איר װאָלט װיסן װאָסער אַ סוף יונה דער בעקער האָט געהאַט! איך האָב דאָך אײַך געזאָגט, אַז ער אַלײן באַקט ניט. באַקן באַקן אַנדערע. עפּעס צװײ ייִדן שװאַרצע מיט דרײַ װײַבער פֿרעמדע, אָפּגעריסענע, אָפּגעשליסענע, מיט רױטע װאַרעמע פֿאַטשײלקעס אױפֿן קאָפּ (כאָטש אין דרױסן איז אַ היץ ― סכּנות־נפֿשות!). האָט זיך געטראָפֿן אַ מעשׂה. ניט אײן מעשׂה, נאָר עטלעכע מעשׂיות. דער עולם האָט זיך באַקלאָגט, אַז מע געפֿינט אין די בולקעלעך פֿאָדעם, און טאַשמעס, און טאַראַקאַנעס, און שטיקלעך גלאָז. אײנער אַ קריסט האָט געבראַכט צו טראָגן צו דעם בעקער אַ גאַנצן זשמוט מיט האָר, שװאַרצע האָר. פֿאַר אַ קריסט האָט זיך יונה דער בעקער איבערגעשראָקן. ובפֿרט דער קריסט האָט געסטראַשעט מיט פּאָליצײ. מען האָט זיך גענומען צו די בעקערס, פֿאַרגלײַכן װעמענס האָר. די מאַנצבילן האָבן געזאָגט אױף די װײַבער. די װײַבער האָבן געזאָגט אױף די מאַנצבילן. די װײַבער האָבן געטענהט, אַז זײ האָבן אַלע געלע האָר. די מאַנצבילן האָבן געטענהט: װוּ האָט איר געזען בײַ אַ מאַנצביל אַזעלכע לאַנגע האָר? ביז די װײַבער האָבן זיך צעקריגט. און אַז די װײַבער האָבן זיך צעקריגט, איז מען געװאָר געװאָרן שײנע זאַכן: אײנע האָט פֿאַרלױרן אַ זאָקן־בענדל אין דער חלה. אײנע האָט פֿאַרקנאָטן אין טײג אַ זאַניטעצע פֿון אַ קראַנקן פֿינגער. נאָך אײנע פֿלעגט זיך לײגן אַלע בײַ נאַכט צוקאָפּנס די אױפֿגעיױרענע חלה. זי האָט געשװאָרן מיט כּל־השבֿועות־שבעולם, אַז עס איז שקר־וכּזבֿ. אַ סך־הכּל האָט זיך דאָס געטראָפֿן אײן מאָל, אָדער, העכסטנס, צװײ מאָל. זי האָט ניט געהאַט קײן קישן...

די גאַנצע שטאָט האָט זיך געװיגט. יונה דער בעקער האָט נעבעך געהאַט דאָס לױפֿעניש. עס האָט אים נישט געהאָלפֿן קײן שום רבונו־של־עולם. מע האָט נישט געװאָלט נעמען זײַן געבעקס אין די הענט אַרײַן! כאָטש װאַרף עס אַרױס פֿאַר די הינט! אַ מיצװה אױף אים!

יונה דער בעקער איז אָבער אַ יונג מיט בײנער. ער האָט צעטריבן די בעקערס, די ייִדן מיט די װײַבער, און האָט צוגענומען אַנדערע בעקערס. שבת האָט ער געלאָזט אױסרופֿן אין אַלע שולן, אַז ער האָט צוגענומען נײַע בעקערס, און אַז פֿון הײַנט אָן און װײַטער גיט ער אַכטונג אַלײן, עס זאָל זײַן רײן און ציכטיק. ער איז אָרעװ מיט צען רובל שטראָף, טאָמער געפֿינט מען בײַ אים אין דער חלה אײן האָר אַפֿילו. פֿון דעמאָלט אָן האָט ער אָנגעהױבן לײזן געלט. דער עולם האָט געזוכט האָר בײַ אים אין די געבעקס און מען האָט דװקא נישט געפֿונען. אַפֿילו אַז מען האָט יאָ עפּעס געפֿונען און מען האָט אים געבראַכט, האָט ער אַרױסגעטריבן. ער האָט געזאָגט, אַז דאָס האָט מען אומיסטנע אַרײַנגעלײגט, בכדי צו באַקומען די צען רובל שטראָף. מען װײס די מעשׂיות!... אַ רעכטער חבֿרה־מאַן אָט דער יונה דער בעקער! גאָט האָט אָבער געװאָלט זיך אָפּרעכענען מיט אים, האָט ער אים צוגעשיקט אַ נײַעם אומגליק. אײן מאָל אין אַ שײנעם פֿרימאָרגן זײַנען אַלע זײַנע בעקערס אױפֿגעשטאַנען, צונױפֿגענומען די קלומקעס און זײַנען אַװעק. זײ װעלן מער ניט באַקן בײַ אים פֿאַר קײן געלט. סײַדן ער װעט זײ העכערן דעם פּרײַז אױף אַ קערבל אַ װאָך, און װעט זײ לאָזן אױף בײַ נאַכט אַהײם שלאָפֿן, און װעט זײ ניט שלאָגן מיט די הענט גלײַך אין די צײן אַרײַן. בײַ יונה דעם בעקער איז אַזאַ טבֿע: באַלד עפּעס ― גיט ער מיט די הענט אין די צײן אַרײַן. יונה איז געװאָרן אָנגעצונדן. ער איז שױן אַ בעל־הבית פֿון היפּשע עטלעכע יאָר, האָט זיך אים נאָך ניט געטראָפֿן, אַז אַ בעל־מלאָכה זאָל גאָר זאָגן אַ דעה, װי אַזױ צו שלאָגן זיך! פֿון העכערן דעם פּרײַז איז גאָר ניטאָ װאָס צו רעדן. ער קאָן קריגן צען אַנדערע אױף זײער אָרט. אַ טײַערע מציאה אַרבעטער! קאַרג מענטשן שטאַרבן פֿון הונגער? ער איז אַװעק זוכן בעקערס. ניטאָ קײן בעקערס. קײנער װיל ניט גײן. װאָס איז די מעשׂה? אַלע בעקערס האָבן זיך געמאַכט יד־אַחת. זײ װעלן צו אים ניט גײן, ביז ער װעט ניט צונעמען אַלע פֿריִעריקע בעקערס, און ביז ער װעט ניט מקײם זײַן אַלע דרײַ זאַכן: אַ קערבל אַ װאָך. בײַ נאַכט אַהײם שלאָפֿן.  ניט שלאָגן זיך מיט די הענט אין די צײן... שײן געװען אָנצוקוקן, װי יונה האָט זיך געקאָכט, געפּינעט, געקלאַפּט מיט די הענט אין טיש און געשאָלטן זיך. אײַ האָב איך געהאַט אַ נקמה! נאָר דאָס איז נאָך גאָרניט אַקעגן דעם װאָס ס'איז געװען װײַטער.

אַ הײסער זומערטאָג. נאָר װאָס זײַנען אױפֿגעקומען דיניס מיט קאַװענעס (אַרבוזעס). דאָס איז די בעסטע צײַט אין יאָר. שפּעטער אַ ביסל הײבן זיך אָן די װײנענדיקע טעג. גאָט זאָל מיך ניט שטראָפֿן פֿאַר די רײד ― איך האָב פֿײַנט די װײנענדיקע טעג. איך האָב בעסער ליב, אַז עס איז פֿרײלעך. און װאָס קאָן זײַן פֿרײלעכער פֿון אַ פֿולן מאַרק מיט דיניס און מיט קאַװענעס? אומעטום, װוּ איר טוט זיך אַ קער, איז אָדער דיניס, אָדער קאַװענעס. די דיניס זײַנען געל און שמעקן װי אתרוגים. די קאַװענעס זײַנען רױט (אינעװײניק), װי פֿײַער, און קערלעך האָבן זײ שװאַרצע, און די זיסקײט זײערע איז װי אַ גוטער האָניק. מײַן מאַמע האַלט ניט פֿון קאַװענעס. זי זאָגט, אַז דיניס זײַנען שפּאָרעװדיקער. אַז זי קױפֿט, זאָגט זי, אַ דיני, האָט זי אױף צװײ טעג פֿאַר אונדז בײדן ― אױף אָנבײַסן, אױף װאַרעמס און אױף װעטשערע. און אַ קאַװענע, זאָגט זי, איז אַ נאַשערײַ: פּױזשעט נאָר אָן אַ פֿולן בױך מיט װאַסער. איך מײן, אַז זי האָט אַ טעות. איך זאָל זײַן אַ קײסער, װאָלט איך אַ גאַנץ יאָר געגעסן קאַװענע מיט ברױט. עס מאַכט ניט אױס, װאָס ס'איז דאָ אין זײ אַ סך קערלעך. אַ גוטע קאַװענע אַז מען טוט אַ רעכטן טרײסל, טוען די קערלעך אַ פֿאַל אַרױס ― און דעמאָלט עסט װיפֿל איר װילט אַלײן! אָהאָ! זעט נאָר, איך האָב מיך אַזױ פֿאַררעדט פֿון די קאַװענעס, אַז איך האָב פֿאַרגעסן פֿון װאָס איך האָב אָנגעהױבן. איך האַלט בײַ מײַן ברודער אליהס שװער, יונה דעם בײגל־בעקער. עס איז געקומען אױף אים אַ רעכטע מפּלה. קײנער האָט זיך אױף אַזעלכעס ניט געריכט. שטעלט אײַך פֿאָר, מיר זיצן מיט מײַן מאַמען בײַם טיש און עסן װאַרעמעס: דיני מיט ברױט. עפֿנט זיך די טיר און עס קומט אַרײַן מײַן ברודער אליה מיט אַ חומש אין האַנט, דעם טאַטנס חומש. נאָך אים שלעפּט זיך נאָך זײַן װײַב ברכה. אין אײן האַנט האַלט זי אַ פֿוטערנעם קאָלנער מיט װײדלעך, אין דער אַנדערער האַנט ― אַ פּאַרעװען „דורכשלאָג“. איר װײסט ניט, װאָס הײסט אַ דורכשלאָג? אַזאַ כּלי, װאָס מען זײַעט אָפּ אױף דעם לאָקשן. מײַן ברודער אליה איז טױט, װי די װאַנט. מײַן שװעגערין ברכה איז רױט, װי אַ העליש פֿײַער.

― שװיגער, מיר זײַנען געקומען צו אײַך. ― זאָגט מײַן שװעגערין ברכה.

― מאַמע, מיר זײַנען קױם אַרױס מיטן לעבן. ― זאָגט מײַז ברודער אליה.

און בײדע זעצן זיך אַװעק װײנען, און די מאַמע העלפֿט זײ אונטער. װאָס האָט זיך געטראָפֿן? אָפּגעברענט געװאָרן? אַרױסגעטריבן? עס הײבט זיך גאָר ניט אָן! מײַן ברודער אליהס שװער, יונה דער בעקער, האָט זיך געשטעלט. אָנגעזעצט הײסט דאָס בײַ אונדז. זײַנען געקומען די בעלי־חובֿות און האָבן אים אָפּגעשריבן פֿון קאָפּ ביז פֿיס. זײ האָבן צוגענומען בײַ אים ביז אַ פֿאָדעם. אַלץ װאָס אין שטוב, און אַפֿילו די שטוב אַלײן אױך, נאָך מיט װאָסערע בזיונות! מען האָט אים געבעטן מחילה, ער זאָל אָפּרײניקן די שטוב. דאָס הײסט, מען האָט אים אַרױסגעװאָרפֿן, זאָגט ער, אױף דרײַ שפּענדלעך.

― װײ איז מיר! ― זאָגט די מאַמע און ברעכט די הענט. ― װוּ איז אַהינגעקומען זײַן געלט? ער איז דאָך געװען אַזאַ נגיד!

ענטפֿערט איר מײַן ברודער אליה, אַז, ערשטנס, איז ער גאָר ניט געװען אַזאַ נגיד. און צװײטנס... דאָ מישט זיך אַרײַן מײן שװעגערין ברכה, אַז איר טאַטע איז דװקא יאָ געװען אַ נגיד. חוץ זײַן שאָדן אױף איר געזאָגט געװאָרן כאָטש האַלב. נאָר װאָס דען? איר חתונה האָט אים אָפּגעקאָסט אַן אוצר! זי האָט ליב רײדן פֿון איר חתונה. אַלע מאָל, װען זי קומט צו אונדז, הערט איר נאָר פֿון איר חתונה. אַזאַ חתונה, װי איר חתונה, איז ניט געװען, זאָגט זי, אױף דער גאַנצער װעלט. דאָס געבעקס װאָס אױף איר חתונה, די געבראָטנס װאָס אױף איר חתונה, די טאָרטן מיט די לעקעכער, מיט די שטרודלען, מיט די מלכות־ברױטלעך, מיט די אײַנגעמאַכטסן װאָס אױף איר חתונה!... דערװײַל איז זי געבליבן װי זי שטײט און גײט, מיט אַ פֿוטערן קעלנערל און מיט אַ פּאַרעװען דורכשלאָג. דאָס נדן, װאָס איר פֿאָטער האָט צוגעזאָגט, שמועסט מען ניט, אַז ס'איז פֿאַרפֿאַלן. מײַן ברודער אליה האָט נאָך געהאַט רװחים: מע האָט אים אָפּגעשריבן זײַנע שבתדיקע מלבושים, מיטן טלית, מיטן בעטגעװאַנט. דעם זײגער אױך. ער איז געבליבן װי אױפֿן װאַסער. מײַן מאַמע האָט אײַנגעלײגט די װעלט. ס'טײַטש, אַזאַ אומגליק! װער האָט זיך געקאָנט ריכטן? איר האָבן דאָך אַלע מקנא געװען אױפֿן שידוך! אַ פּנים, לײַט האָבן איר אַ גוט אױג געגעבן, אָדער זי אַלײן האָט אים דעמאָלט מיט איר מױל פֿאַרשאָלטן?... װי אַזױ די מעשׂה איז, איר האָט דאָס געטראָפֿן, זאָגט זי, מער פֿון אַלעמען. אַ שמאַלצגרוב האָט זיך איר פֿאַרגלוסט!

― די שמאַלץ רינט אױס, די גרוב בלײַבט איבער. זײַ דערװײַל בײַ מיר, מײַן קינד, ביז גאָט װעט רחמנות האָבן...

אַזױ זאָגט די מאַמע און טרעט אָפּ דער שנור איר בעט, דאָס אײנציקע שטיקל מעבל, װאָס בײַ אונדז אין שטוב.

קאַפּיטל זיבן: מײַן ברודער אליהס געטראַנק

„פֿאַר אײן רובל ― הונדערט רובל! הונדערט רובל אַ מאָנאַט און מער קאָן פֿאַרדינען יעדער אײנציקער, װער עס װעט זיך באַקענען מיטן אינהאַלט פֿון אונדזער בוך, װאָס קאָסט סך־הכּל אײן רובל מיט פּאָרטאָ. לױפֿט, קױפֿט! סטאַפּט, כאַפּט ― איר װעט פֿאַרשפּעטיקן!“

אָט אַזאַ מין זאַך האָט אױסגעלײענט ערגעץ אױף די בלעטער מײַן ברודער אליה באַלד װי ער איז אַראָפּ פֿון קעסט. און אַראָפּ פֿון קעסט איז מײַן ברודער אליה ניט דערפֿאַר, װײַל עס איז אים „אױסגעגאַנגען די יאָרן“. צוגעזאָגט האָט מען אים, אײגנטלעך, קעסט גאַנצע דרײַ יאָר, און געהאַלטן האָט מען אים אַפֿילו נישט קײן דרײַ פֿערטל יאָר. עס האָט זיך מיט זײַן רײַכן שװער געטראָפֿן אַן אומגליק. יונה דער בעקער האָט אָנגעזעצט און איז געװאָרן פֿון אַ נגיד אַ קבצן. פֿון װאַנען דער בראָך איז געקומען ― האָב איך אײַך שױן דערצײלט. צװײ מאָל אײן זאַך דערצײל איך קײן מאָל נישט, סײַדן מען בעט מיך. איצטיקס מאָל װעט זיך ניט העלפֿן קײן בעטן אױך, װײַל איך בין זײער פֿאַרנומען. איך פֿאַרדין געלט. איך, איך טראָג אַרום אַ געטראַנק, װאָס מײַן ברודער אליה מאַכט אים אַלײן מיט זײַנע אײגענע הענט. ער האָט זיך אױסגעלערנט מאַכן דאָס פֿון אַ בוך, װאָס קאָסט סך־הכּל אײן רובל, און פֿאַרדינען קאָן מען מיט דעם הונדערט רובל אַ חודש און מער. מײַן ברודער אליה, װי באַלד ער האָט נאָר איבערגעלײענט, אַז ס'איז דאָ אַזאַ בוך אױף דער װעלט, אַזױ האָט ער באַלד אַװעקגעשיקט אױף דער פּאָסט אַ קערבל (דאָס לעצטע קערבל) און האָט אָנגעזאָגט דער מאַמען אַ בשׂורה, זי זאָל ניט זאָרגן מער.

― מאַמע! דאַנקען גאָט, מיר זײַנען געהאָלפֿן. מיט פּרנסה זײַנען מיר שױן פֿאַרזאָרגט אָט אַזױ װײַט (ער װײַזט מיט דער האַנט אױפֿן האַלדז).

― װאָס איז דען? ― פֿרעגט די מאַמע. ― האָסט געקריגן אַ שטעלע?

― נאָך בעסער פֿון אַ שטעלע! ― ענטפֿערט איר מײַן ברודער אליה, און די אױגן בײַ אים לײַכטן. אַ פּנים, פֿון גרױס שׂימחה. ער הײסט איר װאַרטן נאָך עטלעכע טעג, ביז דאָס בוך װעט אים אָנקומען.

― װאָסער בוך? ― פֿרעגט אים די מאַמע.

― עס איז שױן אײן מאָל אַ בוך! ― זאָגט איר מײַן ברודער אליה און פֿרעגט זי, אױב זי װעט זײַן צופֿרידן מיט הונדערט רובל אַ חודש? לאַכט פֿון אים די מאַמע און זאָגט אים, אַז זי װאָלט געװען צופֿרידן מיט הונדערט רובל אַ יאָר, אַבי זיכערע. ענטפֿערט איר דערױף מײַן ברודער אליה, אַז בײַ איר איז אַ צו קלײנע השׂגה, און ער לאָזט זיך גײן אױף דער פּאָסט. אַלע טאָג גײט ער אױף דער פּאָסט און פֿרעגט זיך נאָך אױפֿן בוך. שױן העכער אַ װאָך, אַז ער האָט אַװעקגעשיקט דאָס קערבל, און קײן בוך איז נישטאָ! דערװײַל דאַרף מען לעבן. „די נשמה אױסשפּײַען קאָן מען ניט“. אַזױ זאָגט די מאַמע. איך פֿאַרשטײ ניט, װי אַזױ שפּײַט מען דאָס אױס אַ נשמה?

שאַט, שױן דאָ אַ בוך! מיר האָבן דאָס נאָר אױסגעפּאַקט, האָט מײַן ברודער אליה זיך אַװעקגעזעצט לײענען דאָס בוך. װײ־װײ, װאָס ער האָט דאָרטן אױסגעלײענט! װיפֿל סגולות אױף צו מאַכן געלט דורך פֿאַרשידענע רעצעפּטן! אַ, אַ רעצעפּט אױף צו פֿאַרדינען הונדערט רובל אַ חודש דורך מאַכן די בעסטע טינטן. אַ רעצעפּט אױף צו פֿאַרדינען הונדערט רובל אַ חודש דורך מאַכן גוטע שװאַרצע שוּװאַקס. אַ רעצעפּט אױף צו פֿאַרדינען הונדערט רובל אַ חודש דורך אַרױסטרײַבן מײַז, טאַראַקאַנעס און אַנדערע מיאוסקײטן. אַ רעצעפּט אױף צו פֿאַרדינען הונדערט רובל אַ חודש און מער דורך מאַכן ליקערן, זיסע בראָנפֿנס, לימאָנאַד, סאָדע־װאַסער, קװאַס און אַנדערע נאָך מער ביליקע געטראַנקען.

מײַן ברודער אליה האָט זיך אָפּגעשטעלט אױפֿן לעצטן רעצעפּט. ערשטנס, װײַל דורך אים קאָן מען פֿאַרדינען נאָך מער פֿון הונדערט רובל אַ חודש. אַזױ שטײט דאָך בפֿירוש געשריבן אין בוך. צװײטנס, מען דאַרף זיך ניט פּאַטשקען מיט טינט און מיט שוּװאַקס און ניט האָבן צו טאָן מיט מײַז, טאַראַקאַנעס און אַנדערע מיאוסקײטן. די פֿראַגע איז נאָר, צו װאָסער אַ געטראַנק זאָל מען זיך נעמען? צו ליקערן און זיסע בראָנפֿנס דאַרף מען האָבן רױטשילדס פֿאַרמעגן. צו לימאָנאַד און סאָדע־װאַסער דאַרף מען האָבן אַ מאַשינע אַזעלכע, עפּעס אַ מין שטײן, װאָס קאָסט מי־יודע װיפֿל! בלײַבט איבער נאָר אײן זאַך: קװאַס! קװאַס איז אַזאַ מין געטראַנק, װאָס קאָסט װאָלװל און עס גײט אַ סך. ובפֿרט נאָך אין אַזאַ הײסן זומער, װי הײַנט. פֿון קװאַס, דאַרפֿט איר װיסן, איז בײַ אונדז ברוך דער קװאַסניק געװאָרן אַ גבֿיר. ער מאַכט „בוטלקװאַס“. זײַן קװאַס האָט אַ שם אױף דער װעלט. ער, ער שיסט פֿון די פֿלעשער, װי פֿון אַ האַרמאַט. װאָס איז דער שׂכל, װאָס מען שיסט, װײס קײנער ניט. דאָס איז ברוכס סוד. מען זאָגט, אַז ער לײגט אַרײַן אינעװײניק עפּעס אַזעלכס, װאָס שיסט. אַנדערע זאָגן ― אַ ראָזשינקע. אַנדערע זאָגן ― האָפּן. קומט דער זומער, האָט ער ניט קײן הענט. אַזױ פֿיל לײזט ער געלט!

אונדזער קװאַס, װאָס מײַן ברודער אליה מאַכט נאָכן רעצעפּט, איז ניט קײן בוטלקװאַס און שיסט ניט. אונדזער קװאַס איז אַן אַנדער מין געטראַנק. װי אַזױ ער װערט געמאַכט ― קאָן איך אײַך ניט זאָגן. מײַן ברודער אליה לאָזט קײנעם נישט צו, בשעת ער מאַכט אים. אַז ער גיסט װאַסער ― זעען אַלע. נאָר אַז ער האַלט אין רעכטן מאַכן, פֿאַרשליסט ער זיך אין דער מאַמעס אַלקער. נישט איך, נישט די מאַמע, נישט מײַן שװעגערין ברכה ― קײנער האָט ניט די זכיה צו זײַן דערבײַ. נאָר אױב איר זאָגט מיר צו, אַז ס'װעט זײַן אַ סוד, קאָן איך אײַך זאָגן, װאָס אין דעם געטראַנק געפֿינט זיך. איך װײס דאָך װאָס ער גרײט צו. דאָר־, דאָרטן געפֿינט זיך שאָלעכץ פֿון לימענע, שיטערער האָניק (מעליס), אַ זאַך װאָס מע רופֿט דאָס קרימעטאַרטערום און װאָס איז זױערער פֿון עסיק, און דאָס איבעריקע ― װאַסער. װאַסער איז דאָרטן דאָ מער פֿון אַלצדינג. װאָס מער װאַסער ― מער קװאַס. דאָס אַלץ װערט גוט אױסגעמישט מיט אַ פּראָסטן שטעקן, אַזױ שטײט געשריבן אין בוך, און דאָס געטראַנק איז פֿאַרטיק. נאָך דעם װערט ער אַרײַנגעגאָסן אין אַ גרױסן קרוג, און מע װאַרפֿט אַרײַן אַהין אַ שטיק אײַז. אײַז איז דער עיקר! אָן אײַז טױג דאָס גאַנצע געטראַנק אױף תּישעה נײַנציק כּפּרות. דאָס זאָג איך אײַך ניט פֿונעם בוך, נאָר איך האָב אײן מאָל אַלײן פֿאַרזוכט אַ ביסל קװאַס אָן אײַז, האָב איך געמײנט, אַז ס'איז אַן עק פֿון מײַן לעבן!

געמאַכט דאָס ערשטע פֿעסל קװאַס, איז געבליבן, אַז אַרױסטראָגן פֿאַרקױפֿן אים אױף דער גאַס זאָל איך. װער דען, אַז ניט איך? מײַ־, מײַן ברודער אליהן פּאַסט ניט. ער איז דאָך שױן אַ באַװײַבטער. דער מאַמען ― אַװדאי ניט. מיר װעלן גאָרניט דערלאָזן, אַז די מאַמע זאָל אַרומגײן מיט אַ קרוג איבערן מאַרק און שרײַען: „קװאַס! קװאַס! ייִדן, קװאַס!“ אַלע האָבן געפּסקנט, אַז דאָס דאַרף זײַן מײַן אַרבעט. איך אַלײן האָב אױך אַזױ געדענקט. איך האָב מיך מחיה געװען, אַז איך האָב דערהערט דאָס נײַס. מײַן ברודער אליה האָט גענומען מיך לערנען, װי אַזױ איך זאָל טאָן. דעם קרוג זאָל איך האַלטן אין אײן האַנט אױף אַ שטריקל, דאָס גלאָז אין דער אַנדערער האַנט, און בכדי דער עולם זאָל זיך אָפּשטעלן, זאָל איך זינגען הױך, און מיט אַ ניגון, אָט אַזױ:

ייִדן, אַ געטראַנק!

אַ קאָפּיקע אַ גלאָז!

קאַלט און זיס ―

אַ דערקװיקעניש!...

אַ קול, האָב איך אײַך שױן לאַנג געזאָגט, אַז איך האָב אַ שײנס. אַ סאָפּראַנאָ־שטימע, בירושה פֿון מײַן טאַטן, עליו־השלום. איך האָב געגעבן אַ זינג אַרױס אױף אַ קול און האָב איבערגעדרײט דעם פּסוק מיט די פֿיס אַרױף:

זיסער קװאַס אַ גלאָז!

אַ קאָפּיקע אַ ייִד!

אַ קװיק אַ קאַלט ―

אַ דערטרינקעניש!...

איך װײס ניט: צי מײַן געזאַנג איז אַזױ געפֿעלן געװאָרן? צי דאָס געטראַנק איז טאַקע געװען אַזױ גוט? צי אפֿשר װײַל דער טאָג איז געװען זײער אַ הײסער? איך האָב דעם ערשטן קרוג אױספֿאַרקױפֿט אין אײן האַלבע שעה און בין געקומען אַהײם מיט כּמעט פֿינף גילדן פּדיון. מײַן ברודער אליה האָט אָפּגעגעבן דאָס געלט דער מאַמען, און מיר האָט ער באַלד אָנגעגאָסן אַ פֿרישן קרוג. ער האָט געזאָגט, אַז אױב איך װעל מיך קאָנען אױסדרײען אַזױ פֿינף־זעקס מאָל דורכן טאָג, װעלן מיר האָבן פֿאַרדינט פּונקט הונדערט רובל אַ חודש. איצט רעכנט, זײַט מוחל, אַראָפּ די פֿיר טעג שבת, װאָס אין חודש, װעט איר שױן אַל־, אַלײן װיסן, װיפֿל דאָס געטראַנק קאָסט אונדז און װאָס פֿאַר אַ פּראָצענט מיר פֿאַרדינען בײַ אים? דאָס געטראַנק קאָסט אונדז זײער װאָלװל. מע קאָן זאָגן כּמעט גאָרניט. דאָס גאַנצע געלט גײט אַװעק אױפֿן אײַז. דעריבער דאַרף מען זען, װאָס גיכער אױספֿאַרקױפֿן דעם קרוג מיטן געטראַנק, בכדי דאָס שטיקל אײַז זאָל צו ניץ קומען אױפֿן צװײטן קרוג, און אױפֿן דריטן קרוג, און אַזױ װײַטער. דעריבער דאַרף מען מיטן געטראַנק גײן גיך, טאַקע לױפֿן. נאָך מיר לױפֿן נאָך ייִנגלעך שקצים, אַ גאַנצע טיטשקע. זײ קרימען מיך איבער, װי איך זינג. איך הער זײ אָבער מיטן קאָטער. איך זע װאָס גיכער אױסברענגען דאָס קרוג און לױפֿן אַהײם נעמען נאָך אַ קרוג. װיפֿל איך האָב געמאַכט דעם ערשטן טאָג ― װײס איך אַלײן ניט. איך װײס נאָר, אַז מײַן ברודער אליה מיט מײַן שװעגערין ברכה מיט מײַן מאַמען האָבן מיך שטאַרק געלױבט. װעטשערע האָט מען מיר געגעבן אַ שטיק דיני מיט אַ שטיק קאַװענע מיט צװײ פֿלױמען אינגערשע. פֿון קװאַס שמועסט מען ניט. קװאַס טרינקען מיר אַלע אַזױ װי װאַסער. פֿאַרן שלאָף בעט מיר אױס די מאַמע אױף דער ערד און פֿרעגט מיך, צי עס טוען מיר ניט װײ חלילה די פֿיס. מײַן ברודער אליה לאַכט פֿון איר. ער זאָגט אױף מיר, אַז איך בין אַזאַ ייִנגל, װאָס מיר טוט קײן מאָל ניט װײ קײן זאַך.

― געװיס! ― זאָג איך. ― אַ סימן, אױב איר װילט, גײ איך באַלד מיט אַ קרוג אין מיטן האַלבע נאַכט.

אַלע דרײַ צעלאַכן זיך פֿון מײַן בריהשאַפֿט. נאָר אױף דער מאַמעס אױגן זע איך טרערן. נו, דאָס איז דאָך אַן אַלטער כּלל ― אַ מאַמע דאַרף װײנען! איך װאָלט װעלן װיסן: אַלע מאַמעס װײנען אַזױ שטענדיק, װי מײַן מאַמע?

עס גײט אונדז, קײן עין־הרע, דורך טיר און דורך טױער. אײן טאָג איז הײסער פֿונעם אַנדערן. עס ברענט! מענטשן גײען אױס פֿאַר היץ, קינדער פֿאַלן אַזױ װי פֿליגן. װען ניט דאָס גלעזל קװאַס, װאָלט מען פֿאַרברענט געװאָרן. איך קער מיך אום מיטן קרוג, בלא־גוזמא, צען מאָל אַ טאָג! מײַן ברודער אליה קוקט אַרײַן אין פֿאַס אַרײַן מיט אײן אױג און זאָגט, אַז עס טאָגט שױן. פֿאַלט ער אױף אַן עצה און גיסט צו נאָך אַ פּאָר עמער װאַסער. אױף דער עצה בין איך געפֿאַלן נאָך פֿריִער פֿון אים. איך מוז מיך מודה זײַן פֿאַר אײַך, אַז איך האָב אָפּגעטאָן אַ שפּיצל שױן עטלעכע מאָל. כּמעט אַלע טאָג כאַפּ איך מיך אַרײַן צו אונדזער שכנה פּעסיע און גיב איר פֿאַרזוכן אַ גלעזל פֿון אונדזער אײגענעם געטראַנק. איר מאַן, משה דעם אײַנבינדער, גיב איך צװײ גלעזלעך. ער איז אַ גוטער מענטש. די קינדער אַלע גיב איך אױך צו גלעזלעך קװאַס. לאָזן זײ אױך װיסן, װאָס פֿאַר אַ געטראַנק מיר קאָנען מאַכן. דעם בלינדן פֿעטער גיב איך אױך אַ גלעזל קװאַס אױף צו פֿאַרזוכן. אַ רחמנות, ער איז נעבעך אַ קאַליקע. אַלע מײַנע באַקאַנטע גיב איך קװאַס. אומזיסט, אָן אַ קאָפּיקע געלט. און בכדי עס זאָל ניט זײַן קײן שאָדן, דערגיס איך דעם קרוג מיט װאַסער. אױף איטלעכס גלעזל קװאַס, װאָס איך גיב אַװעק אומזיסט, דערגיס איך צװײ גלעזער װאַסער. דאָס אײגענע טוט מען אין דער הײם אױך. למשל, מײַן ברודער אליה טרינקט אױס אַ גלעזל קװאַס, דערגיסט ער באַלד מיט װאַסער. ער איז גערעכט. עס איז אַן עבֿירה אַ קאָפּיקע. מײַן שװעגערין ברכה טרינקט אױס אַ פּאָר גלעזלעך קװאַס (זי האָט ליב מײַן ברודער אליהס קװאַס ― סכּנות!), דערגיסט זי באַלד מיט װאַסער. די מאַמע פֿאַרזוכט אַ מאָל אַ גלעזל קװאַס (זי דאַרף מען בעטן. אַלײן װעט זי ניט נעמען!), דערגיסט מען באַלד מיט װאַסער. הכּלל, עס גײט ניט חסר קײן טראָפּן, און מיר מאַכן, קײן עין־הרע, פֿײַן געלט. די מאַמע האָט זיך אַרומגעצאָלט מיט אַ סך חובֿות. אױסגעלײזט אַ פּאָר נױטיקע משכּונות, דאָס בעטגעװאַנט. אין שטוב האָט זיך באַװיזן אַ טישל, אַ בענקל. אױף שבת האָבן מיר פֿיש און פֿלײש און װײַסע קױלעטשן. מיר האָט מען צוגעזאָגט, אם־ירצה־השם, אױף ימים־טובֿים אַ פּאָר שטיװעלעך נײַע. מיר דאַכט, אַז קײנעם איז ניט אַזױ גוט, װי מיר!

גײט זײַט אַ נבֿיא און טרעפֿט, אַז ס'װעט זיך טרעפֿן אַזאַ מין אומגליק, און אונדזער געטראַנק װעט װערן פּסול, כאָטש נעמט גיסט אים אַרױס אין פּאָמעניצע! נאָך אַ גליק, װאָס מען האָט מיך ניט פֿאַרנומען אין פּאָליציע. הערט אַ מעשׂה! אײן מאָל האָב איך פֿאַרבלאָנדזשעט מיטן קרוג קװאַס צו אונדזער שכנה פּעסיע. דער גאַנצער עולם האָט גענומען צו גלעזלעך קװאַס, און איך אַלײן אױך מיט זײ. אױסגערעכנט, אַז עס פֿעלט מיר אַ גלעזלעך צװעלף־דרײַצן געטראַנק, האָב איך מיך אַרײַנגעכאַפּט איז הױז, דאָרטן װוּ דאָס װאַסער שטײט בײַ זײ. אָנשטאָט דער דײזשע מיט װאַסער האָב איך, אַ פּנים, געטראָפֿן צו דער באַלײע, װוּ מע װאַשט גרעט, און אַרײַנגעפּליאָסקעט אַ פֿופֿצן־צװאַנציק גלעזער צו מיר אין קרוג אַרײַן, און בין אַװעק אין גאַס אַרײַן מיט אַ נײַעם ניגון, װאָס איך אַלײן האָב צוגעטראַכט:

ייִדן, אַ געטראַנק!

טעם גן־עדן!

אַזאַ יאָר אױף מיר,

אױף אײַך און אױף אונדז בײדן!

שטעלט מיך אָפּ אַ ייִד, באַצאָלט מיר אַ קאָפּיקע און ער הײסט זיך אָנגיסן אַ גלעזל קװאַס. ער טרינקט אױס דאָס גאַנצע גלאָז און פֿאַרקרימט זיך.

― ייִנגעלע! װאָס איז דאָס בײַ דיר פֿאַר אַ געטראַנק?

איך הער אים אין טראָק. עס שטײען נאָך צװײ ייִדן און װאַרטן, איך זאָל זײ שױן אָנגיסן. אײנער זופּט אָפּ אַ האַלבע גלאָז, דער אַנדערער אַ דריטל. זײ באַצאָלן, שפּײַען אױס און גײען אַװעק. נאָך אײנער טראָגט צו דאָס גלאָז צו די ליפּן. ער פֿאַרזוכט און זאָגט, אַז עס שמעקט מיט זײף און עס איז, דאַכט זיך, געזאַלצן. נאָך אײנער טוט אַ קוק אױפֿן גלאָז און גיט מיר אָפּ צוריק מיט די װערטער:

― װאָס איז דאָס בײַ דיר?

― אַזאַ געטראַנק. ― זאָג איך.

― אַ געטראַנק? ― מאַכט ער צו מיר. ― אַ געשטאַנק, נישט קײן געטראַנק!

אײנער גײט צו, פֿאַרזוכט און טוט אַ פּאָליאָסקע אױס דאָס גלאָז גלײַך מיר אין פּנים אַרײַן. אין אַ מינוט אַרום שטײען אַרום מיר אַ גאַנץ רעדל מיט ייִדן, װײַבער און קינדער. אַלע רײדן, מאַכן מיט די הענט, קאָכן זיך. דערזעט אַ יװן, אַז מען קלײַבט זיך, גײט ער צו און פֿרעגט, װאָס איז דאָ? דערצײלט מען אים. גײט ער און קוקט אַרײַן צו מיר אין קרוג אַרײַן און הײסט זיך געבן פֿאַרזוכן. גיס איך אים אָן אַ גלעזל מיט קװאַס. דער יװן טוט אַ טרונק אָפּ און שפּײַט אױס און װערט מלא־רציחה.

― װוּ האָסטו גענומען אַזעלכע פּאָמאָיעס? ― פֿרעגט ער מיך.

― דאָס איז פֿון אַ בוך, זאָג איך אים, מײַן ברודערס מלאָכה. מײַן ברודער אַלײן מאַכט דאָס.

― װער איז דײַן ברודער? ― פֿרעגט ער מיך.

― מײַן ברודער אליה. ― זאָג איך אים.

― װאָסער אליה? ― פֿרעגט ער מיך.

― דבר נישט, דו נאַרישער יאָלד, אױף דײַן אָחי! ― זאָגן צו מיר עטלעכע ייִדן אַלע מיט אַ מאָל. עס װערט אַ טומל, אַ רעש, אַ מהומה. אַלע מינוט קומען צו נײַע מענטשן. דער יװן האַלט מיך פֿאַר אַ האַנט און װיל אונדז אָפּפֿירן (מיך מיטן געטראַנק) גלײַך אין פּאָליציע אַרײַן. דער טומל װערט נאָך גרעסער: „אַ יתום! נעבעך, אַ יתום!“ ― הער איך פֿון אַלע זײַטן. דאָס האַרץ זאָגט מיר, אַז איך האַלט שמאָל. איך קוק אױפֿן עולם, װאָס אַרום מיר: „ייִדן, האָט רחמנות!“... מען װיל אַרײַנרוקן דעם יװן אַ מטבע. דער יװן נעמט ניט. רופֿט זיך אָן צו מיר אײנער, אַן אַלטער ייִד מיט גנבֿהשע אױגן, פֿאַרשטעלט, אױף לשון־קודש:

― מאָטל! רײַס אַרױס דעם יד פֿונעם יװן און הײב אױף די רגלים און מאַך פּליטה!

איך טו זיך אַ רײַס אױס, נעם די פֿיס אױף די פּלײצעס און מאַרש אַהײם! ניט טױט, ניט לעבעדיק, פֿאַל איך אַרײַן אין שטוב אַרײַן.

װוּ איז דער קרוג? ― פֿרעגט מיך מײַן ברודער אליה.

― אין פּאָליציע! ― ענטפֿער איך אים און פֿאַל צו צו דער מאַמען מיט אַ געװײן.

קאַפּיטל אַכט: מיר פֿאַרפֿלײצן די װעלט מיט טינט

אױ, בין איך געװען אַ נאַר! דערפֿאַר, װאָס איך האָב פֿאַרקױפֿט ניט אַזאַ גוטן קװאַס, האָב איך געמײנט, אַז מע װעט מיך קעפּן! צום סוף ― גאָרנישט. אומ־, אומזיסט איבערגעשראָקן. יענטע מעג פֿאַרקױפֿן חלבֿ פֿאַר גענדזנשמאַלץ? און גדליה דער קצבֿ האָט ניט געהאָדעװעט די שטאָט אַ קײַלעכיק יאָר מיט טרפֿה פֿלײש? אַזױ האָט אונדזער שכנה פּעסיע אױסגערעדט מײַן מאַמע דאָס האַרץ. אַן אַקציע מיט מײַן מאַמען! אַלצדינג נעמט זי זיך צום האַרצן. דערפֿאַר האָב איך ליב מײַן ברודער אליה. מײַן ברודער אליה פֿאַלט ניט אַראָפּ בײַ זיך דערמיט, װאָס מיר האָבן זיך אָפּגעבריט אױפֿן קװאַס. אַבי ער האָט דעם בוך, איז אים גוט. ער האָט געקױפֿט אַ בוך פֿאַר אַ רובל. דאָס בוך הײסט „פֿאַר אַ רובל הונדערט!“ ער זיצט און לערנט אים אױף אױסנװײניק. דאָרטן זײַנען דאָ אָן אַ שיעור רעצעפּטן, װי אַזױ מע מאַכט געלט. ער קען שױן כּמעט אַלע רעצעפּטן. ער װײס שױן, װי אַזױ מע מאַכט טינט, װי אַזױ מע מאַכט שוּװאַקס, װי אַזױ מען טרײַבט אַרױס מײַז און טאַראַקאַנעס און אַנדערע מיאוסקײטן. ער רעכנט, קודם־כּל, זיך נעמען צו טינט. טינט, זאָגט ער, איז אַ גוטער אַרטיקל. אַלע לערנען זיך שרײַבן. ער איז אַ בעלן געװען פֿרעגן בײַ יודל דעם שרײַבער, װיפֿל גײט אַװעק בײַ אים טינט? זאָגט ער: אַ פֿאַרמעגן! יודל דער שרײַבער האָט אפֿשר זעכציק מײדלעך, װאָס ער לערנט זײ שרײַבן. ייִנגלעך לערנען ניט בײַ אים. מען האָט פֿאַר אים מורא. ער שלאָגט זיך. ער שלאָגט מיט אַ װירע איבער די הענט. מײדלעך קאָן מען ניט שלאָגן. שמײַסן אַװדאי ניט. עס טוט מיר באַנג, װאָס איך בין ניט געבױרן געװאָרן בעסער אַ מײדל. ערשטנס, װאָלט איך פֿאַרשפּאָרט דאַװענען יעדן טאָג. עס איז מיר נימאס געװאָרן. אַלע טאָג אײן זאַך. הײַנט װאָלט איך נישט געװוּסט פֿון קײן תּלמוד־תּורה. אַ האַלבן טאָג גײ איך אין תּלמוד־תּורה. לערנען לערן איך אױפֿן שפּיץ מעסער, נאָר פּעטש כאַפּ איך אָן אַ שיעור. איר מײנט, פֿונעם רבין? דװקא פֿון דער רביצין. איר עסק, װאָס איך האָדעװע די קאַץ! איר זאָלט אָנקוקן בײַ איר אַ קאַץ ― אַ גאָטס רחמנות! תּמיד איז זי הונגעריק. ניאַװ־, ניאַװקען ניאַװקעט זי שטילערהײט, מיט אַ געװײן, װי להבֿדיל אַ מענטש. עס רײַסט אױס אַ שטיק האַרץ! בײַ זײ איז אָבער ניטאָ קײן קאַפּ רחמנות. װאָס האָבן זײ צו איר? לאָז זי צוגײן צו אימעצן אַ שמעק טאָן ― טוט מען אױף איר אַ געשרײ: אַ טפּרוסס! פֿליט זי אַװעק װוּ דער שװאַרצער פֿעפֿער װאַקסט. קײן קאָפּ לאָזט מען איר ניט אױפֿהײבן. אַנומלטן איז זי גאָר פֿאַרפֿאַלן געװאָרן אױף עטלעכע טעג. איך האָב געמײנט, אַז זי איז חלילה געפּגרט. צום סוף האָט זי זיך געקעצלט... איך קער מיך אום צו מײַן ברודער אליהס טינט.

מײַן ברודער אליה זאָגט, אַז די װעלט איז געװאָרן גאָר נישט דאָס, װאָס אַ מאָל. אַ מאָל, אַז מע פֿלעגט װעלן מאַכן טינט, האָט מען, זאָגט ער, באַדאַרפֿט קױפֿן גאָליש־עפּעלעך. די גאָליש־עפּעלעך צעקלאַפּן, נאָך דעם קאָכן זײ אױפֿן פֿײַער, װײס איך װיפֿל, נאָך דעם אַרײַנװאַרפֿן קופּער־װאַסער; און בכדי די טינט זאָל גלאַנצן, האָט מען נאָך געמוזט צוגעבן אַ שטיקל צוקער ― אַ גאַנצער טאַרעראַם! הײַנט, זאָגט ער, איז אַזאַ כיִעס! איך קױף מיר, זאָגט ער, אין דער אַפּטײק אַ „פּראָשעק“ אַזעלכן מיט אַ פֿלעשל „גליצערינע“, מיש דאָס אױס מיט װאַסער, אַ זיד אױפֿן פֿײַער ― און פֿאַרטיק טינט. אַזױ זאָגט מײַן ברודער אליה. ער איז אַװעק אין דער אַפּטײק און האָט געבראַכט אַ גוזמא „פּראָשקעס“, און „גליצערינע“ אַ גאַנצע פֿלאַש. נאָך דעם האָט ער זיך פֿאַרשפּאַרט אין אַלקער און האָט עפּעס געטאָן. װאָס ― װײס איך ניט. ס'אַ סוד. אַלצדינג איז בײַ אים אַ סוד. אַז ער דאַרף זאָגן דער מאַמען, למשל, זי זאָל אים געבן דאָס אױבערשטע פֿונעם שטױסל, רופֿט ער זי אָפּ אױף אַ זײַט און זאָגט איר שטילערהײט: „מאַמע! דאָס אױבערשטע פֿון דעם שטױסל“. די „פּראָשקעס“ מיט דער „גליצערינע“ האָט ער אױסגעמישט אין אַ גאַנץ גרױסן טאָפּ (אַ נײַעם טאָפּ געקױפֿט). דעם טאָפּ מיטן געמישעכץ האָט ער פֿאַררוקט אין אױװן און האָט געבעטן די מאַמע שטילערהײט, זי זאָל פֿאַרקײטלען די טיר. מיר אַלע האָבן געמײנט, מי־יודע װאָס. די מאַמע האָט אַלע מינוט געכאַפּט אַ קוק צום אױװן. אַ פּנים, זי האָט מורא געהאַט, דער אױװן זאָל ניט צעפֿאַלן װערן אױף שטיקלעך. נאָך דעם האָט מען אַרײַ־, אַרײַנגעקאַטשעט אין שטוב אַרײַן דאָס פֿעסל פֿון קװאַס. נאָך דעם האָט מען פּאַװאָלינקע אַרױסגענומען דעם טאָפּ פֿונעם אױװן און מען האָט פּאַװאָלינקע אַרײַנגעגאָסן דאָס געמישעכץ אין פֿעסל אַרײַן. נאָך דעם האָט מען אָנגעהױבן גיסן אין פֿעסל אַרײַן װאַסער. אַז דאָס פֿעסל איז געװאָרן אָנגעפֿילט העכער האַלב, האָט מײַן ברודער אליה אַ זאָג געטאָן: „גענוג!“ און האָט זיך גענומען צום בוך װאָס „פֿאַר אַ רובל ― הונדערט“. געקוקט און געהײסן שטילערהײט זיך ברענגען אַ פֿרישע פּען מיט אַ װײַסן בױגן פּאַפּיר. „װאָס מע שרײַבט פּראָשעניעס“ ― האָט ער אַ זאָג געטאָן שטילערהײט דער מאַמען אױפֿן אױער. אײַנגעטונקען די פּען אין פֿאַס און געגעבן אַ שרײַב עפּעס אױפֿן װײַסן בױגן פּאַפּיר מיט אַ דרײדל און מיט אַ צוק. דאָס אָנגעשריבענע האָט ער צוגעטראָגן פֿריִער צו דער מאַמען, נאָך דעם צו מײַן שװעגערין ברכה. די בײדע האָבן געגעבן אַ קוק אַרײַן און אַ זאָג צו אים:

― סע שרײַבט!

באַלד נאָך דעם האָט מען זיך גענומען װידער צו דער פֿריִערדיקער אַרבעט. אָנגעגאָסן נאָך אַ פּאָר עמער װאַסער, האָט מײַן ברודער אליה אױפֿגעהױבן די האַנט: „גענוג!“ װידער אַ מאָל אײַנגעטונקען די פּען אין פֿאַס, װידער אַ מאָל געגעבן אַ שרײַב אַרײַן אין װײַסן פּאַפּיר אַרײַן און װידער אַ מאָל צוגעטראָגן דאָס אָנגעשריבענע פֿריִער צו דער מאַמען און נאָך דעם צו מײַן שװעגערין ברכה. די בײדע האָבן װידער געגעבן אַ קוק אַרײַן אין פּאַפּיר אַרײַן און אַ זאָג:

― סע שרײַבט!

אָט אַזױ עטלעכע מאָל, ביז דאָס פֿאַס איז געװאָרן פֿול װי אַן אױג. עס איז שױן ניט געװען װוּהין צו גיסן װאַסער. דעמאָלט האָט מײַן ברודער אליה געגעבן אַ הױב אױף די האַנט „גענוג!“ ― און מיר אַלע פֿיר האָבן זיך געזעצט עסן.

נאָכן עסן האָבן מיר זיך גענומען צום צעגיסן די טינט אין פֿלעשער. פֿלעשער האָט מײַן ברודער אליה צונױפֿגעבראַכט פֿון דער גאַנצער װעלט. אַלערלײ פֿלעשער און פֿלעשלעך. גרױסע און קלײנע. פֿלעשער פֿון ביר, פֿלעשער פֿון װײַן, פֿלעשער פֿון קװאַס, פֿלעשער פֿון בראָנפֿן. און גלאַט פֿלעשער. אױך פּראָבקעס האָט ער אײַנגעהאַנדלט אַלטע, עס זאָל קאָסטן װעלװעלער, און אַ „לײקע“ האָט ער געקױפֿט אַ נײַע, און אַ קװערטל אַ בלעכנס, אױף צו גיסן די טינט פֿון פֿאַס אין די פֿלעשער. דאָ האָט ער װידער אײַנגערױמט דער מאַמען אַ סוד, זי זאָל פֿאַרקײטלען די טיר. נאָך דעם האָט מען זיך אַלע פֿיר גענומען צו דער אַרבעט. די אַרבעט איז געװען אײַנגעטײלט דװקא גוט. מײַן שװעגערין ברכה האָט די פֿלעשער דורכגעשװענקט און איבערגעגעבן צו דער מאַמען. די מאַמע האָט אַרײַנגעקוקט אין יעדער פֿלאַש און איבערגעגעבן צו מיר אין די הענט אַרײַן. איך האָב נאָר באַדאַרפֿט אַרײַנשטעקן אין פֿלאַש אַרײַן די „לײקע“ און צוהאַלטן מיט אײן האַנט די לײקע, מיט דער אַנדערער די פֿלאַש. און מײַן ברודער אליה האָט געהאַט אײן אַרבעט: אָננעמען מיטן קװערטל פֿון פֿאַס און גיסן צו מיר איבער דער „לײקע“. אַן אַרבעט איז דאָס זײער אַ װױלע, אַ פֿרײלעכע. אײן חסרון נאָר: עס איז טינט ― עס פֿלעקט די פֿינגער, די הענט, די נאָז, דאָס גאַנצע פּנים. מיר בײדע, איך און מײַן ברודער אליה, האָבן זיך געמאַכט שװאַרץ װי די שדים. דאָס ערשטע מאָל זע איך, מײַן מאַמע זאָל לאַכן. פֿון מײַן שװעגערין ברכה שמועסט מען ניט: יענע איז שיִער צעזעצט געװאָרן פֿאַר געלעכטער. מײַן ברודער אליה האָט פֿײַנט, אַז מע לאַכט פֿון אים, בײזערט ער זיך אױף מײַן שװעגערין ברכה, און פֿרעגט זי, װאָס זי לאַכט. לאַכט זי נאָך שטאַרקער. װערט ער נאָך מער אין כּעס, לאַכט זי נאָך מער. אַלע מינוט כאַפּט זי אָן אַ ספּאַזמע. ממש זי נעמט אײַן אַ מיתה־משונה! ביז די מאַמע הײבט זיך אָן בעטן, עס זאָל האָבן אַ סוף, און אונדז זאָגט זי, מיר זאָלן זיך אײַנװאַשן. מײַן ברודער אליה האָט אָבער קײן צײַט ניט. אים קריכט ניט אין קאָפּ װאַשן זיך. אים ליגט דער קאָפּ אין פֿלעשער. אױסגעגאַנגען אַלע פֿלעשער! ניטאָ קײן פֿלעשער! װוּ קריגט מען נאָך פֿלעשער? ער רופֿט אָפּ מײַן שװעגערין ברכה אױף אַ זײַט, גיט איר געלט און רױמט איר אײַן אַ סוד, זי זאָל גײן נאָך פֿלעשער. הערט זי אים אױס, טוט אים אַ קוק אין פּנים אַרײַן און שיסט אױס אַ געלעכטער. װערט ער אין כּעס און רופֿט אַװעק די מאַמע אױפֿן זעלבן סוד. די מאַמע גײט אַװעק קױפֿן פֿלעשער, און מיר נעמען זיך גיסן װאַסער אין פֿאַס אַרײַן. פֿאַרשטײט זיך, ניט מיט אַ מאָל ― ביסלעכװײַז. נאָך יעדן עמער װאַסער טוט ער אַ הױב אױף די האַנט און אַ זאָג צו זיך אַלײן: „גענוג!“ נאָך דעם טוט ער אַ טונק אײַן די פּען אין פֿאַס און אַ שרײַב אַרײַן אין װײַסן פּאַפּיר אַרײַן און אַ זאָג צו זיך אַלײן:

― סע שרײַבט!

און אַזױ עטלעכע מאָל, ביז די מאַמע קומט צו גײן מיט אַ נײַעם טראַנספּאָרט פֿלעשער. מיר נעמען זיך װידער צו דער פֿריִערדיקער אַרבעט: גיסן טינט פֿון פֿאַס אין פֿלאַש. ביז מיר בלײַבן װידער אָן פֿלעשער.

― ביז װאַנען איז דער שיעור? ― טוט אַ זאָג מײַן שװעגערין ברכה.

― קײן עין־הרע ניט! ― מאַכט די מאַמע, און מײַן ברודער אליה טוט אױף ברכהן אַ בײזן קוק, װי אײנער רעדט:

― ביסט מיר טאַקע אַ װײַב, נאָר אַ בהמה ביסטו, זאָל זיך גאָט דערבאַרעמען!

װיפֿל טינט מיר האָבן ― קאָן איך אײַך ניט זאָגן. איך האָב מורא, אױב ניט טױזנט פֿלעשער! נאָר װאָס קומט אַרױס ― עס איז ניטאָ זײ װוּ אַהינצוטון. מײַן ברודער אליה איז געװען שױן אומעטום. פֿאַרקױפֿן לאַחדים, פֿלעשלעכװײַז ― איז נישט קײן פּלאַן. אַזױ, אַזױ זאָגט מײַן ברודער אליה צו אונדזער שכנהס מאַן, משה דעם אײַנבינדער. אַז ער איז אַרײַנגעקומען צו אונדז און דערזען, קײן עין־הרע, אַזױ פֿיל פֿלעשער, האָט ער זיך דערשראָקן און זיך געגעבן אַזש אַ װאָרף צוריק. דערזעט מײַן ברודער אליה, און עס קומט פֿאָר צװישן די צװײ אַ מאָדנער שמועס. איך גיב אײַך איבער דאָ דעם שמועס װאָרט בײַ װאָרט:

אליה: װאָס האָט איר זיך אַזױ דערשראָקן?

אײַנבינדער: װאָס איז בײַ דיר אין די פֿלעשער?

אליה: װאָס זאָל זײַן? װײַן!

אײַנבינדער: װאָסער װײַן? ס'דאָך טינט!

אליה: הײַנט װאָס זשע פֿרעגט איר?

אײַנבינדער: