האָט דערזען אַרן דער שאַמעס, האָט ער אים גענומען פֿאַר אַן אױער און האָט אים צוגעפֿירט צו דער טיר. אַ מיצװע אױף אים! מאַכמעס איך זאָג קאַדעש אין דער פֿרי און אױף דער נאַכט, גײ איך שױן מער ניט צו הערש־בער דעם כאַזן און טראָג מיך ניט אום מיט זײַן דאָבציען. איך בין פֿרײַ. אַ גאַנצן טאָג געפֿין איך מיך בײַם טײַך ― אָדער איך כאַפּ פֿיש, אָדער איך באָד מיך. כאַפּן פֿיש האָב איך מיך אױסגעלערנט פֿון זיך אַלײן. אַז איר װילט, קאָן איך אײַך אױך אױסלערנען. מע טוט אױס דאָס העמד און מע פֿאַרקניפּט דעם אַרבל און מע גײט פּאַװאָליע ביזן האַלדז אין װאַסער. מע דאַרף גײן לאַנג ― לאַנג. אַז איר פֿילט, אַז דאָס העמד איז שװער, איז אַ סימען, אַז ס'איז פֿול, גײט איר אַרױס װאָס גיכער און טרײסלט אױס דאָס גאַנצע גראָז מיט דער בלאָטע און קוקט זיך גוט צו. אין גראָז ליגן פֿאַרפּלאָנטערט אָפֿט מאָל קלײנע זשאַבקעלעך ― װאַרפֿט זײ אַרײַן צוריק אין װאַסער אַרײַן, ס'אַ צאַר־באַלעכאַיִם. אין דער געדיכטער בלאָטע קאָנט איר אַ מאָל געפֿינען אַ פּיאַװקע. פּיאַװקעס איז געלט ― פֿאַר אַ צענדליק פּיאַװקעס קאָנט איר באַקומען דרײַ גראָשן, אָנדערטהאַלבן קאָפּיקעס. עס גײט נישט צו פֿוס... קײן פֿיש זאָלט איר ניט זוכן. אַ מאָל איז געװען פֿיש אױך, הײַנט איז נישטאָ. איך יאָג זיך ניט נאָך קײן פֿיש. איך בין צופֿרידן, עס זאָל כאָטש זײַן פּיאַװקעס. ניט אַלע מאָל איז דאָ פּיאַװקעס. הײַנטיקן זומער איז ניט געװען אײן פּיאַװקע! פֿון װאַנ... פֿון װאַנען האָט זיך דערװוּסט מײַן ברודער עליע, אַז איך כאַפּ פֿיש ― װײס איך ניט. ער האָט מיר שיִער ניט אָפּגעריסן אַן אױער פֿאַר די פֿיש. אַ גליק, װאָס פּעסיע די גראָבע, אונדזער שכײנע, האָט דערזען. אַן אײגענע מאַמע דאַרף זיך אַזױ ניט אײַנשטעלן פֿאַר איר קינד.

― אָט אַזױ שלאָגט מען אַ יאָסעם?...

מײַן ברודער עליע האָט זיך פֿאַרשעמט און האָט מיר אָפּגעלאָזט דעם אױער. אַלע שטעלן זיך אײַן פֿאַר מיר. מיר איז גוט ― איך בין אַ יאָסעם.

אונדזער שכײנע פּעסיע די גראָבע, האָט זיך אין מיר פֿאַרליבט. זי האָט זיך צוגעטשעפּעט צו דער מאַמען, װי אַ קלעשטש, איך זאָל דערװײַלע זײַן בײַ איר, בײַ פּעסיען, הײסט עס.

― װאָס װעט אײַך אַרן? ― האָט זי געטײַנעט. ― עס גײען בײַ מיר צום טיש צװעלף, װעט ער זײַן אַ דרײַצנטער. בײַ דער מאַמען האָט זי קױם געפּױעלט. האָט זיך אָבער אַרױסגעשטעלט מײַן ברודער עליע.

― װער װעט אױף אים אַכטונג געבן, ער זאָל גײן זאָגן קאַדעש?

― איך װעל אַכטונג געבן, ער זאָל גײן זאָגן קאַדעש. נו, שױן? האָט איר צו מיר גאָרניט?

פּעסיע איז נישט קײן גװירטע. איר מאַן איז אַן אײַנבינדער און הײסט מױשע. ער האָט אַ שעם פֿאַרן בעסטן באַלמעלאָכע. דאָס אַלײן איז אָבער קאַרג. מען דאַרף נאָך האָבן מאַזל אױך. אַזױ זאָגט פּעסיע צו מײַן מאַמען. מײַן מאַמע גיט איר נאָך. זי זאָגט, אַז צום שלימאַזל דאַרף מען אױך האָבן מאַזל. פֿאַר אַ סימען נעמט זי מיך. אָט בין איך אַ יאָסעם, און אַלע װילן מיך. פֿאַראַן באַלאָנים, װאָס װילן מיך צו זיך אױף שטענדיק, נאָר װי לאַנג קרענקען אירע סאָנים, װי לאַנג זי װעט מיך אַװעקגעבן אױף שטענדיק! אַזױ זאָגט די מאַמע און װײנט. זי האַלט זיך אַן אײצע מיט מײַן ברודער עליע.

― װי מײנסטו? זאָל ער זײַן דערװײַל בײַ פּעסיען?

מײַן ברודער עליע איז שױן אַ גרױסער. אַניט, װאָלט מען זיך מיט אים ניט געהאַלטן קײן אײצע. ער גלעט זיך מיט דער האַנט דאָס רײנע נאָך־ניט־באַװאַקסענע פּאָנעם, גלײַך װי ער װאָלט שױן געהאַט אַ באָרד, און רעדט װי אַ גרױסער:

― מײכע־טײסע, אַבי ער זאָל נאָר ניט זײַן קײן שײגעץ.

און עס בלײַבט, אַז איך װעל זײַן דערװײַל בײַ אונדזער שכײנע פּעסיע, נאָר ביטנײַ, איך זאָל ניט זײַן קײן שײגעץ. אַלצדינג הײסט בײַ זײ אַ שײגעץ! אָנהענגען דער קאַץ אַ פּאַפּיר אױפֿן עק, זי זאָל זיך דרײען ― הײסט בײַ זײ אַ שײגעץ. קלאַפּן מיט אַ שטעקל איבער די גראַטעס פֿונעם גאַלעכס הױף, אַלע הינט זאָלן זיך צונױפֿלױפֿן ― הײסט בײַ זײ אַ שײגעץ. אָפּשטעקן בײַ לײבקע דעם װאַסער־פֿירער דעם צאַפּן פֿון דער פֿאַס, עס זאָל אױסלױפֿן העכער האַלב װאַסער ― הײסט בײַ זײ אַ שײגעץ.

― דײַן גליק, װאָס דו ביסט אַ יאָסעם! ― זאָגט צו מיר לײבקע דער װאַסער־פֿירער. ― אַניט, װאָלט איך דיר איבערגעבראָכן אַ האַנט מיט אַ פֿוס! מעגסט מיר גלױבן אױף נעמאָנעס.

איך גלױב אים אױף נעמאָנעס. איך װײס, אַז איצט װעט ער מיך ניט אָנרירן, װײַל איך בין אַ יאָסעם.

מיר איז גוט ― איך בין אַ יאָסעם.

אונדזער שכײנע פּעסיע, זאָל מיר מױכל זײַן, האָט געזאָגט אַ גרױסן ליגן. צװעלף, האָט זי געזאָגט, גײען בײַ איר צום טיש. לױט מײַן רעכענונג, בין איך דער פֿערצנטער. אַ פּאָנעם, זי האָט פֿאַרגעסן אַרײַנרעכענען דעם בלינדן פֿעטער באָרעך. און עפֿשער האָט זי אים ניט אַרײַנגעשטעלט צװישן די עסערס דערפֿאַר, װײַל ער איז שױן זײער אַלט און האָט קײן צײן ניט אױף צו קײַען. איך װעל מיך ניט שפּאַרן. קײַען קאָן ער נישט, דערפֿאַר אָבער שלינגט ער, װי אַ גאַנדז, און כאַפּט. אַלע כאַפּן זײ. זײ כאַפּ ־ זײער כאַפּן איז כוץ־לעדערעך־האַטעװע. איך כאַפּ אױך. שלאָגן זײ מיך. מיט די פֿיס אונטערן טיש שלאָגן זײ מיך. מער פֿון אַלע שלאָגט זיך װאַשטע. װאַש ־ װאַשטע איז אַ רעצײעך. הײסן הײסט ער הערשל, נאָר מאַכמעס ער האָט אַ גאָלי אױפֿן שטערן, האָט מען אים אַ נאָמען געגעבן „װאַשטע“. אַלע האָבן זײ דאָ נעמען און צונעמען: „קלעצל“, „קאָטער“, „טשערנאָהוז“, „בופֿלאַקס“, „פּעטעלעלע“, „גיב־מיר־נאָך“, „שמיר־מיט־פּוטער“...

האָט קײן יעסורים ניט ― יעדער נאָמען האָט זיך זײַן שױרעש. פּיניע הײסט „קלעצל“ דערפֿאַר, װײַל ער איז גראָב און קײַלעכיק, װי אַ קלעצל. װעלװל איז אַ שװאַרצער, רופֿט מען אים „קאָטער“. כאַיִם איז אַ בופֿלאַקס, הײסט ער „בופֿלאַקס“. מענדל האָט אַ שפּיצעכיקע נאָז, איז ער אַ „טשערנאָהוז“, „פּעטעלעלע“ האָט מען אַ נאָמען געגעבן פֿײַטלען דערפֿאַר, װײַל ער קאָן ניט רײדן. בערל איז אַ גרױסער נאַשער: אַז מען גיט אים אַ שטיקל ברױט מיט שמאַלץ, זאָגט ער: „גיב מיר נאָך“. זאָרעכן האָט מען געגעבן אַ מיִעסן נאָמען „שמיר־מיט־פּוטער“ איבער אַ מיִעסן כעסאָרן, װאָס ניט ער איז שולדיק. שו־, שולדיק קאָן זײַן איז די מוטער, װאָס זי האָט דאָס פֿאַרלאָזט און קינדװײַז װינציק געצװאָגן. און עפֿשער איז זי אױך ניט שולדיק? איך װעל זיך ניט גײן שפּאַרן. שלאָגן זיך אַװאַדע ניט! קורץ, עס איז אַ שטוב, װאָס יעדער האָט אַ צונעמעניש. װאָס דאַרפֿט איר מער ― די קאַץ, שױן גאָר אַ שטומע צונג, שױן געװיס גאָט די נעשאָמע שולדיק, הײסט זי בײַ זײ: „פֿײגע־לײע די גאַבעטע“. איר װײסט, פֿאַר װאָס? דערפֿאַר, װאָס זי איז אַ גראָבע, און פֿײגע־לײע נאַכמען דעם גאַבעס װײַב איז אױך אַ גראָבע. װיפֿל, מײנט איר, האָבן זײ שױן געכאַפּט פּעטש דערפֿאַר, זײ זאָלן ניט רופֿן קײן קאַץ מיט אַ מענטשלעכן נאָמען? װי אַן אַרבעס אין װאַנט! האָבן זײ געגעבן עמעצן אַ צונעמעניש, איז פֿאַרפֿאַלן!

מיר האָבן זײ אַ נאָמען געגעבן ― טרעפֿט װי אַזױ? „מאָטל מיט די לעפֿצן“... לעפֿצן איז אַ דײַטשיש װאָרט. אױף אונדזער לאָשן הײסט דאָס „ליפּן“. אַ פּאָנעם, זײ איז ניט געפֿעלן מײַנע ליפּן. זײ זאָגן, אַז איך עס, מאַך איך מיט די ליפּן. איך װאָלט װעלן זען יענעם מענטשן, װאָס זאָל עסן און ניט מאַכן מיט די ליפּן! איך בין ניט פֿון די האָנאָריסטע, װאָס מען טאָר זײ ניט אָנרירן זײער קאָװעד. נאָר איך װײס ניט פֿאַר װאָס ― מיר איז דאָס צונעמעניש שטאַרק נישט געפֿעלן! און װײַל עס איז מיר ניט געפֿעלן, רײצן זײ זיך מיט מיר און רופֿן מיך דאַװקע אַזױ. אײַנגעגעסענע ברויִם ― איר האָט נאָך אַזעלכע ניט געזען! פֿריִער האָב איך בײַ זײ געהײסן: „מאָטל מיט די לעפֿצן“. נאָך דעם: גלאַט „מיט די לעפֿצן“. שפּעטער: „די לעפֿצן“. גאָר שפּעטער: „לעפֿצן“.

― לעפֿצן! װוּ זײַט איר געװען?

― לעפֿצן! װישט אָפּ די נאָז!

עס פֿאַרדריסט מיך און עס ברענט מיך, און איך װײן. דערזעט דער פֿאָטער זײערער, פּעסיעס מאַן, מױשע דער אײַנבינדער, אײן מאָל, אַז איך װײן, פֿרעגט ער מיך: װאָס װײן איך? זאָג איך אים: װי אַזױ זאָל איך ניט װײנען, אַז איך הײס מאָטל און מע רופֿט מיך „לעפֿצן“! פֿרעגט ער: װער? זאָג איך: „װאַשטע“. װיל ער שלאָגן „װאַשטען“, זאָגט „װאַשטע“: עס איז ניט איך, עס איז „קלעצל“. װיל ער שלאָגן „קלעצלען“, זאָגט „קלעצל“: עס איז ניט איך, עס איז „קאָטער“.

אײנער אױפֿן אַנדערן, דער אַנדערער אױפֿן דריטן ― אַ מײַסע אָן אַן עק! איז זיך מעיאַשעװ דער פֿאָטער, מױשע דער אײַנבינדער, און לײגט זײ אַװעק אַלע אײנציקװײַז און שמײַסט זײ אָפּ מיט אַ טאָװל פֿון אַ „קאָרבן־מינכע“ און זאָגט זײ:

― מאַמזײרים! איך װעל אײַך װײַזן, װי אַזױ צו לעצעװען פֿון אַ יאָסעם! עס װעט אַ רועך אין אײַער טאַטנס ערד אַרײַן!...

אָט אַזױ. יעדער נעמט זיך אָן מײַן קריװדע. אַלע, אַלע שטעלן זיך אײַן פֿאַר מיר.

מיר איז גוט ― איך בין אַ יאָסעם...

קאַפּיטל דרײַ: װאָס װעט זײַן פֿון מיר?

אַנו, טרעפֿט, װוּ איז דער גאַנײדן? איר װעט ניט טרעפֿן. װײסט איר פֿאַר װאָס? װײַל בײַ איטלעכן איז ער אױף אַן אַנדער אָרט. לעמאָשל, די מאַמע זאָגט, אַז דער גאַנײדן איז דאָרטן, װוּ מײַן טאַטע, פּײסי דער כאַזן, געפֿינט זיך. דאָרטן, זאָגט זי, געפֿינען זיך אַלע ערלעכע נעשאָמעס, װאָס זײַנען נעבעך אָפּגעקומען אױף דער װעלט; דערפֿאַר װאָס זײ האָבן ניט די װעלט, קומט זײ יענע װעלט. דאָס איז דאָך קלאָר, װי דער טאָג. דער בעסטער באַװײַז איז טאַקע דער טאַטע מײַנער. װאָרעם װוּ דען זאָל ער זײַן, אַז ניט אין גאַנײדן? קאַרג האָט ער זיך אָנגעמוטשעט אױף דער װעלט?... אַזױ זאָגט די מאַמע מײַנע און װישט זיך בעשאַס־מײַסע די אױגן, װי איר שטײגער איז, אַז זי רעדט פֿונעם טאַטן. פֿרעגט זשע אָבער בײַ מײַנע כאַװײרים, װעלן זײ אײַך דערצײלן מײַסעס, אַז דער גאַנײדן געפֿינט זיך ערגעץ אױף אַ באַרג פֿון סאַמע קרישטאָל, הױך ביזן הימל. ייִנגלעך לױפֿן דאָרט אַרום פֿראַנק און פֿרײַ, לערנען לערנט מען ניט, נאָר מען באָדט זיך גאַנצע טעג אין מילך און מען עסט האָניק מיט פֿולע הױפֿנס. זײַט איר שױן פֿאַרטיק? קומט צו גײן אַ ייִד אַן אײַנבינדער און טוט זיך אַ זאָג, אַז דער עמעסער גאַנײדן איז גאָר פֿרײַטיק אין באָד. איך האָב עס אַלײן געהערט פֿון אונדזער שכײנעס מאַן, מױשע דעם אײַנבינדער, איך זאָל אַזױ הערן אַל דאָס גוטס! הײַנט גײט דערגײט אַן עק! מע זאָל, אַ שטײגער, פֿרעגן מיך, װאָלט איך געזאָגט, אַז דער גאַנײדן ― דאָס איז מענאַשע דעם רױפֿעס גאָרטן. זינט איר לעבט, האָט איר נאָך אַזאַ גאָרטן ניט געזען. דאָס איז דער אײנציקער גאָרטן ניט נאָר אױף אונדזער גאַס, ניט נאָר בײַ אונדז אין שטאָט, ― איך האָב מױרע, אַז אױף דער גאַנצער װעלט איז ניטאָ נאָך אַזאַ גאָרטן. נישט געװען און סע װעט ניט זײַן! דאָס װעלן אײַך אַלע זאָגן. װאָס װילט איר, זאָל איך אײַך באַשרײַבן פֿריִער: מענאַשע דעם רױפֿע מיט זײַן װײַב מענאַשעכע די רױפֿעטע? צי איך זאָל אײַך מאָלן פֿריִער דעם גאַנײדן, מײן איך דעם גאָרטן זײערן? איך רעכן, אַז פֿריִער פֿון אַלץ זאָל איך אײַך דערצײלן פֿון מענאַשען מיט מענאַשעכען. זײ זײַנען דאָך די באַלעבאַטים, קומט זײ פֿריִער דער קאָװעד.

מענאַשע דער רױפֿע טראָגט סײַ װינטער סײַ זומער אַ הענגקאָלנער. ער טוט נאָך דעם שװאַרצן דאָקטער. אײן אױג האָט ער אַ קלײנס, און דאָס מױל איז אים, ניט אין מײַן מאָס, אַ ביסל אױף אַ זײַט. דאָס הײסט, ניט אַ ביסל, נאָר אַ סאַך, טאַקע גאָר אַ סאַך. פֿון אַ װינטל איז דאָס אים געקומען. אַזױ זאָגט מענאַשע דער רױפֿע אַלײן. איך פֿאַרשטײ ניט, װי אַזױ װערט דאָס פֿון אַ װינטל דאָס גאַנצע מױל אױף אַ זײַט? װיפֿל װינטן, גרױסע און קלײנע, בין איך, אַ שטײגער, אױסגעשטאַנען אין מײַן לעבן! דער גאַנצער קאָפּ װאָלט שױן אַצינד באַדאַרפֿט זײַן בײַ מיר פֿון יענער זײַט פּלײצעס. איך רעכן, אַז ס'איז נאָר אַ רעגילעס, װי אַזױ מע געװײנט זיך אײַן. אָט, לעמאָשל, פֿאַראַן בײַ מיר אַ כאַװער בערל, פּינטלט ער מיט די אױגן. נאָך אַ כאַװער האָב איך, װעלװל, זופּט ער לאָקשן מיט יױך װען ער רעדט. אַלצדינג אױף דער װעלט איז אַ רעגילעס. און כאָטש דאָס מױל איז אים אױף אַ זײַט, פֿון דעסט װעגן מאַכט מענאַשע בעסער פֿון אַלע דאָקטױרים. ערשטנס, איז ער בײַ זיך ניט אַזאַ פּאָרעץ, װי אַנדערע דאָקטױרים. אַז מע רופֿט אים, קומט ער באַלד צו לױפֿן אַ פֿאַרשװיצטער. און צװײטנס, איז בײַ אים נישט קײן מאָדע שרײַבן רעצעפּטן. רעפֿועס מאַכט ער אַלײן. אַנומלטן האָט מיך אַ כאַפּ געטאָן אַ מין שטעכעניש מיט אַ קעלט, מיט אַ ציטערניש (אַ פּאָנעם, פֿון צו פֿיל ליגן אין טײַך?), איז די מאַמע באַלד אַװעקגעלאָפֿן און האָט אַראָפּגעבראַכט מענאַשע דעם רױפֿע. האָט ער מיך באַטראַכט און אַ זאָג געטאָן מיטן קרומען מױל צו דער מאַמען:

― איר האָט זיך ניט װאָס צו שרעקן. עס איז אַ געלעכטער. דער שײגעץ האָט זיך צוגעקילט די לונג.

און מיט די װערטער נעמט ער אַרױס פֿון קעשענע אַ בלױ פֿלעשעלע און שיט אױס אין זעקס שטיקלעך פּאַפּיר עפּעס אַ װײַסע זאַך. דאָס װערט אָנגערופֿן „פּראָשקעס“. אײן פּראָשעק הײסט ער מיר, איך זאָל אײַננעמען באַלד. דרײ איך מיך און קנײטש מיך אױף אַלע זײַטן. דאָס האַרץ זאָגט מיר, אַז עס דאַרף זײַן ביטער, װי דער טױט. קאַך־האַװע. איך האָב דאָך טאַקע געטראָפֿן! ביטער צו ביטער איז ניט גלײַך. פֿרישע קאָרע פֿון קלײנע בײמעלעך האָט איר אַ מאָל פֿאַרזוכט? אָט אַזאַ טאַם האָבן זײַנע פּראָשקעס. איר זאָלט האָבן אַ קלאַל: װי באַלד פּראָשקעס, מוזן זײ זײַן ביטער. עס האָט מיר ניט געהאָלפֿן קײן שום רעבױנע־שעלױלעם. איך האָב דעם פּראָשעק אײַנגענומען און געזען זיך מיטן טױט... די איבעריקע פֿינף פּראָשקעס, האָט ער אָנגעזאָגט דער מאַמען, זאָל איך אײַננעמען אַלע צװײ שאָ אַ פּראָשעק. געפֿונען אַ באַלן אױף אײַננעמען גאַל! די מאַמע האָט זיך נאָר אָפּגעקערעװעט אױף אַ מינוט, געגאַנגען אָנזאָגן מײַן ברודער עליע, אַז איך בין קראַנק, האָב איך אַלע פֿינף פּראָשקעס אױסגעשאָטן אין פּאָמעניצע און אָנגעשאָטן אין די פּאַפּירעלעך אַ ביסל מעל. אַ גוט שטיקל אַרבעט האָט אױף זיך געהאַט די מאַמע: אַלע צװײ שאָ האָט זי געמוזט לױפֿן צו אונדזער שכײנע פּעסיע קוקן אױפֿן זײגער. נאָך יעדן פּראָשעק, װאָס איך האָב אײַנגענומען, האָט זי באַמערקט, אַז עס װערט מיר בעסער. נאָך דעם זעקסטן פּראָשעק בין איך אױפֿגעשטאַנען אַ געזונטער מענטש.

― אָט דאָס הײסט אַ דאָקטער! ― האָט זי געזאָגט און נישט געלאָזט מיך גײן אין כײדער, געהאַלטן אַ גאַנצן טאָג אין שטוב און געגעבן מיר זיסן טײ מיט װײַסער בולקע.

― מענאַשע איז מער דאָקטער פֿון אַלע דאָקטױרים, געבן זאָל אים גאָט געזונט און אַ סאַך יאָרן! ער האָט אַזעלכע פּראָשקעס, װאָס זײַנען מעכײַע־מײסים, מאַכן פֿון טױט לעבעדיק...

אַזױ האָט זיך די מאַמע נאָך דעם באַרימט פֿאַר דער גאַנצער װעלט, בעשאַס־מײַסע זיך געװישט די אױגן, װי איר שטײגער איז.

מענאַשע דעם רױפֿעס װײַב רופֿט מען אױף איר מאַנס נאָמען: „מענאַשעכע די רױפֿעטע“. זי איז אַ טרײפֿע ייִדענע. אַזױ זאָגן אַלע. װײסט איר, פֿאַר װאָס? װײַל זי איז אַ ראָשײטע. אַ פּאָנעם האָט זי, װי אױף צעלאָכעס, אַ מאַנצבילשן, אַ קאָל פֿון אַ מאַנצביל, טראָגט מאַנצבילשע שטיװל און אַז זי רעדט, דאַכט זיך אײַך אױס, אַז זי בײזערט זיך. זי האָט אַ שײנעם שעם אױף דער װעלט. זינט זי לעבט, האָט נאָך קײן אָרעמאַן בײַ איר קײן שטיקל ברױט ניט אױפֿגעגעסן. און אַ שטוב איז בײַ איר פֿון קאָל־טוּװ. בײַ איר קאָנט איר געפֿינען אײַנגעמאַכטסן פֿון פֿאַר אַ יאָרן, פֿון פֿאַר דרײַ יאָרן און פֿון פֿאַר צען יאָרן. װאָס דאַרף זי, לעמאָשל, אַזױ פֿיל אײַנגעמאַכטס? פֿרעגט זי, אַ שטײגער, װײס זי אַלײן ניט. אָט אַזאַ טעװע איז בײַ איר. אַ פֿאַרפֿאַלענע זאַך, איר װעט זי שױן ניט איבערמאַכן. זי װײסט, אַז עס קומט דער זומער, האַלט זי אין אײן פּרעגלען אײַנגעמאַכטס. איר מײנט, זי פּרעגלט אױף קױלן? װער־װאָס? זי קאָן באַשטײן אױף שטעכעלקעס, שישקעס, אָפּגעפֿאַלענע בלעטלעך. זי מאַכט אָן אַזאַ רױך אױף דער גאַנצער גאַס, אַז מע קאָן דערשטיקט װערן. טאָמער װעט זיך אײַך מאַכן אַ מאָל קומען צו אונדז זומערצײַט און איר װעט דערפֿילן אַ רױך פֿון „סמאַלינע“, זאָלט איר זיך ניט שרעקן, עס איז ניט קײן סרײפֿע. דאָ ־ דאָס פּרעגלט מענאַשעכע די רױפֿעטע אײַנגעמאַכטס, אַלײן, מיט אירע אײגענע הענט, פֿון אירע אײגענע פּײרעס, אין איר אײגענעם גאָרטן. און אָט אַזױ קומען מיר צו צום גאָרטן, װאָס איך האָב אײַך צוגעזאָגט.

װאָס פֿאַר אַ פּײרעס געפֿינט איר ניט אינעם דאָזיקן גאָרטן? עפּל, און באַרן, און װײַנשל, און פֿלױמען, און קאַרשן, און אַגרעסן, און װײַנפּערלעך, און פֿערשקעס, און שפּאָנקעס, און מאָרעלן, און מאַלינעס, און אָזשעניצעס, און שאָלקאָװיצעס, און װאָס ניט? װאָס דאַרפֿט איר מער ― אַפֿילע װײַנטרױבן ערעװ ראָשעשאָנע אױף שעכעיאָנו װוּ קריגט מען? ― בײַ איר, בײַ מענאַשעכע דער רױפֿעטע! עמעס, די װײַנטרױבן אַז מען פֿאַרזוכט, דערזעט מען קראָקע מיט לעמבערג. אַזױ שטאַרק זױער זײַנען זײ! פֿונדעסטװעגן, נעמט זי אָפּ פֿאַר זײ גוט געלט! און אַלץ ־ פֿון אַלצדינג מאַכט זי געלט. אַפֿילע פֿון די סאָנישניקעס. גאָט זאָל אײַך היטן, איר זאָלט בײַ איר בעטן אױסרײַסן אַ סאָנישניק! זי װעט אײַך ניט געבן! אַ צאָן זיך אױסרײַסן פֿונעם מױל איז בײַ איר גרינגער, װי אױסרײַסן אַ סאָנישניק בײַ איר פֿונעם גאָרטן. הײַנט װער רעדט פֿון אַן עפּל, אַ באַר, אַ װײַנשל, אַ פֿלױם? כיִעס ניט זיכער! איך בין באַקאַנט מיטן דאָזיקן גאָרטן, װי אַ ייִד אין אַשרײ. איך װײס אַפֿילע, װוּ איטלעכס בײמעלע געפֿינט זיך, און װאָס עס װאַקסט אױף דעם, און צי ס'איז הײַנטיקס יאָר געראָטן אָדער ניט אַזױ געראָטן. פֿון װאַנען װײס איך דאָס? שרעקט אײַך ניט, איך בין דאָרטן נאָך קײן מאָל ניט געװען. װי אַזױ האָב איך געקאָנט זײַן, אַז דער גאָרטן איז אַרומגעצױמט מיט אַ הױכן פּאַרקאַן, איבערגעדעקט מיט מױרעדיקע שטעכעלקעס? זײַט איר שױן פֿאַרטיק? איז אינעװײניק דאָ אַ הונט. נישט קײן הונט, נאָר אַ װאָלף! אױף אַ לאַנגן שטריק שטײט ער צוגעבונדן ― אָט דער דאָזיקער קעלעװ שעבע קלאָװים, און אַנו, לאָז נאָר עמעצער דורכגײן פֿאַרבײַ, אָדער לאָז זיך אים דאַכטן, אַז עמעצער גײט פֿאַרבײַ, הײבט ער אָן צו רײַסן זיך, שפּרינגען און בילן מיט אַזאַ קאַאַס, גלײַך װי דער רועך כאַפּט אים אַװעק! פֿרעגט זיך אַ קאַשע: װי באַלד אַזױ, װי קום איך אין גאָרטן אַרײַן? הערט זשע, װעל איך אײַך דערצײלן.

מענדל דעם שױכעטס קענט איר, צי נײן? קענט איר דאָך מענדל דעם שױכעטס דירע אַװאַדע נישט. זי איז די אַנדערע פֿון מענאַשע דעם רױפֿעס און קוקט גלײַך צו אים אין גאָרטן אַרײַן. בײַ מענדל דעם שױכעטס אַז מע זיצט אױפֿן דאַך, קאָן מען זען אַלצדינג, װאָס בײַ מענאַשע דעם רױפֿע אין גאָרטן טוט זיך. די גאַנצע קונץ איז, װי אַזױ קלעטערט מען אַרױף צו מענדל דעם שױכעטס אױפֿן דאַך? מיר איז דאָס גאָרנישט. װײסט איר, פֿאַר װאָס? װײַל מענדל דעם שױכעטס דירע איז די אַנדערע פֿון אונדז און איז אַ סאַך נידעריקער פֿון אונדזער דירע. אַז מען דראַפּעט זיך אַרױף צו אונדז אױפֿן בױדעם (איך טו דאָס אָן אַ לײטער; איך װעל אײַך עפֿשער אַ מאָל זאָגן װי אַזױ), און שטעלט איר אַרױס אַ פֿוס פֿונעם קלײנעם פֿענצטערל, אַזױ זײַט איר שױן בײַ מענדל דעם שױכעטס אױפֿן דאַך. דאָרטן לײגט איר זיך אַװעק װי אַזױ איר װילט: אָדער מיטן פּאָנעם אַרױף, אָדער מיטן פּאָנעם אַראָפּ. יעדנפֿאַלס, לײגן זיך מוזט איר, אַניט ― קאָן מען אײַך כאָלילע דערזען: װאָס טוט איר בײַ מענדל דעם שױכעטס אױפֿן דאַך? איך האָב אױסגעקליבן טאָמעד אַ צײַט פֿאַרנאַכטלעך, צװישן מינכע און מײַרעװ, װען איך בין געגאַנגען אין שול אַרײַן קאַדעש זאָגן. דעמאָלט איז ניט טאָג און ניט נאַכט, די בעסטע צײַט. פֿון דאָרטן אַראָפּגעקוקט אין גאָרטן אַרײַן, שװער איך אײַך, אַז ס'איז אַ גאַנײדן שעבע גאַנײדן!...

אַז דער זומער הײבט זיך אָן און די בײמער הױבן אָן צו בליִען, זיך באַדעקן מיט װײַסע פֿעדערלעך, קאָנט איר האָפֿן, אַז ניט הײַנט איז מאָרגן ― װעלן זיך באַװײַזן אין די קורצע שטעכלדיקע בײמעלעך גרינע אַגרעסן. דאָס איז די ערשטע פּײרע, װאָס עס גלוסט זיך אײַך פֿאַרזוכן. פֿאַראַן מענטשן, װאָס װאַרטן ביז די אַגרעסן װערן רױט. נאַראָנים! איך זאָל האָבן די בראָכעס, װאָס גרינערהײט זײַנען זײ אַ סאַך מער באַטאַמט און געשמאַק. איר װעט זאָגן, זײ זײַנען זױער? עס װערט פֿון זײ הײַליק די צײן? נו, װאָס זשע איז? אַ זױערס קװיקט דאָס האַרץ, און צו הײַליקע צײן איז דאָ אַ זגולע: זאַלץ. מע שיט אַרױף זאַלץ אױף די צײן און מען האַלט אָפֿן דאָס מױל אַקעגן אַ האַלבע שאָ, קאָן מען נאָך דעם עסן װידער אַ מאָל די זעלבע אַגרעסן. נאָך די אַגרעסן קומען אױף די װײַנפּערלעך. רױטינקע, מיט שװאַרצע פּיסקעלעך, מיט געלע קערעלעך, און צענדליקער־צענדליקער אױף אײן צװײַגעלע. אײן צװײַגעלע אַז איר פֿירט דורך צװישן די ליפּן, באַקומט איר אַ פֿולע מױל מיט װײַנפּערלעך, װײַניקע, שמעקנדיקע, מעכײַע־נעפֿאָשעס! אַז זײ קומען אױף, קױפֿט מיר די מאַמע פֿאַר אַ גראָשן אַ קװערטעלע װײַנפּערלעך אױף שעכעיאָנו ― עס איך זײ מיט ברױט. בײַ מענאַשעכע דער רױפֿעטע אין גאָרטן זײַנען דאָ צװײ רײען קלײנע בײמעלעך, האַרט בײַ דער ערד, אָנגעזעצט מיט װײַנפּערלעך. אױף דער זון ברענען זײ און פֿינקלען אָפּ. עס גלוסט זיך כאָטש אײן צװײַגעלע, כאָטש אײן װײַנפּערל מיט צװײ פֿינגער געבן אַ ריס אָפּ און גלײַך אין מױל אַרײַן! איר װעט מיר גלױבן? אַז איך רעד פֿון גרינע אַגרעסן מיט רױטע װײַנפּערלעך, װערט מיר שױן הײַליק די צײן. לאָמיר בעסער רעדן פֿון װײַנשל. װײַנשל האַלטן זיך ניט לאַנג גרין. װײַנשל װערן גיך פֿאַרטיק. איך קאָן אײַך ־ איך קאָן אײַך שװערן בײַ װאָס איר װילט, אַז איך אַלײן האָב באַמערקט, ליגנדיק בײַ מענדל דעם שױכעטס אױפֿן דאַך, עטלעכע װײַנשעלעך זײַנען אין דער פֿרי געװען גרין אַזױ װי גראָז. איך האָב זײ גוט באַמערקט, געמאַכט אױף זײ אַ סימען. בײַ טאָג האָבן זײ פֿון דער זון באַקומען רױטע בעקעלעך. דעם זעלבן טאָג פֿאַר נאַכט זײַנען זײ שױן געװען רױט װי פֿײַער! װײַנשל פֿלעגט מיר אױך די מאַמע ברענגען אױף שעכעיאָנו. אָבער װיפֿל װײַנשל? פֿינף שטיק אױף אַ פֿאָדעם. װאָס טוט מען מיט פֿינף װײַנשל? מען שפּילט זיך מיט זײ אַזױ לאַנג, ביז מען װײס ניט, װוּ זײ זײַנען אַהינגעקומען...

װיפֿל שטערן אין היטל ― אַזױ פֿיל װײַנשל בײַ מענאַשע דעם רױפֿע אין גאָרטן. איר קאָנט פֿאַרשטײן, אַז איך בין אַ באַלן געװען אױף אײן צװײַגעלע איבערצוצײלן די װײַנשל. האָב איך געצײלט, און נישט געקאָנט איבערצײלן!... װײַנשל האָבן אַ טעװע, זײ האַלטן זיך שטאַרק אױף די ריטלעך. זעלטן־זעלטן װען עס פֿאַלט אַראָפּ אַ װײַנשל אױף דער ערד ― ער מוז שױן זײַן איבערצײַטיק, שװאַרץ אַזױ װי אַ פֿלױם. זעט איר, פֿערשקעס ― די פֿאַלן אָפּ, װי באַלד נאָר זײ װערן רעכט געל. אַך, פֿערשקעס! פֿערשקעס! איך האָב זײ ליב מער פֿון אַלע פּײרעס. איך האָב אױף מײַן לעבן געגעסן נישט מער װי אײן פֿערשקע, ליגט זי מיר נאָך אין טאַם. דאָס איז געװען מיט עטלעכע יאָר פֿריִער, איך בין דעמאָלט נאָך נישט אַלט געװען קײן פֿינף יאָר. מײַן טאַטע האָט נאָך געלעבט, און אין שטוב איז נאָך געװען בײַ אונדז אַלצדינג: די גלעזערנע שאַפֿע, מיט דער קאַנאַפּקע, מיט די ספֿאָרים, מיטן גאַנצן בעטגעװאַנט. קומט צו גײן אײן מאָל דער טאַטע פֿון שול אַהײם און מאַכט צו מיר און צו מײַן ברודער עליע, און לײגט אַרײַן די האַנט אין דער הינטערשטער קעשענע, דאָרט װוּ מען האַלט די נאָזפֿאַטשײלע:

― קינדער! פֿערשקעס װעט איר עסן? איך האָב אײַך געבראַכט פֿערשקעס. אַ פּאָר פֿערשקעס.

און ער נעמט אַרױס די האַנט פֿון דער הינטערשטער קעשענע, דאָרט װוּ מען האַלט די נאָזפֿאַטשײלע, און טראָגט אונדז אונטער, מיר און מײַן ברודער עליע, צװײ גרױסע געלע קײַלעכיקע שמעקנדיקע פּײרעס. מײַן ברודער עליע האָט קײן צײַט ניט. ער מאַכט אַ בראָכע, הױך אױף אַ קאָל, „בױרע פּערי האָײץ“, און כאַפּט אַרײַן די גאַנצע פּערי אין מױל אַרײַן. איך קאָן באַשטײן פֿריִער זיך אָנשפּילן, זיך אָנשמעקן, אָנשפּיגלען, און נאָך דעם שױן װעל איך זי עסן. אי דאָס ― נישט אױף אײן מאָל, נאָר שטיקלעכװײַז, און מיט ברױט. פֿערשקעס זײַנען גוט מיט ברױט. פֿון דעמאָלט אָן האָב איך מער קײן פֿערשקעס ניט פֿאַרזוכט, נאָר דעם טאַם פֿון יענער ערשטער פֿערשקע קאָן איך ניט פֿאַרגעסן! איצטער שטײט פֿאַר מיר אַ גאַנצער בױם מיט פֿערשקעס, און איך ליג בײַ מענדל דעם שױכעטס אױפֿן דאַך און קוק און קוק און זע, װי עס פֿאַלט אַ פֿערשקע נאָך אַ פֿערשקע. אײנע אַ געלע, אַזש אַ רױטלעכע, האָט זיך פֿאַרשפּאָלטן און געעפֿנט. עס זעט זיך אַרױס פֿון איר דאָס בײַכיקע קערל. װאָס װעט זי טון, די רױפֿעטע, מיט אַזױ פֿיל פֿערשקעס? זי װעט זײ אָפּטרײסלען מינאַסטאַם און װעט פּרעגלען פֿון זײ אײַנגעמאַכטס. דעם אײַנגעמאַכטס װעט זי פֿאַררוקן װײַט אין דער הרובע. װינטער װעט זי אים אַװעקשטעלן אין קעלער אַרײַן, און דאָרטן װעט ער שטײן אַזױ לאַנג, ביז ער װעט װערן געצוקערט און כאַפּן אַ שימל.

נאָך די פֿערשקעס קומען אױף פֿלױמען. נישט אַלע פֿלױמען מיט אַ מאָל. איך האָב צװײ סאָרטן פֿלױמען בײַ מענאַשע דעם רױפֿע אין גאָרטן. אײן בױם האָב איך מיט „טשערקינעס“. דאָס איז אַ מין קײַלעכיקע, זיסע, האַרטע, שװאַרצע פֿלױם. דער אַנדערער בױם איז אַ בױם פֿון פּראָסטע פֿלױמען. דאָס איז אַ מין פֿלױמען, װאָס מע רופֿט זײ „עמער־פֿלױמען“. מע פֿאַרקױפֿט זײ אױפֿן עמער. זײ האָבן אַ דין הײַטל, זײַנען גליטשיק און קלעפּעדיק און װאַסעריק אױפֿן טאַם. פֿונדעסטװעגן זײַנען זײ ניט אַזױ שלעכט, װי איר מײנט. אַלעװײַ װאָלט מען זײ נאָר װעלן געבן. מענאַשעכע די רױפֿעטע איז אָבער ניט פֿון די איבעריקע געבערקעס. זי מאַכט בעסער פֿון די פֿלױמען פּאָװידלע אױפֿן װינטער. װען װעט זי אױפֿעסן אַזױ פֿיל פּאָװידלע?

אַראָפּגעפּאַטערט די װײַנשל מיט די פֿערשקעס מיט די פֿלױמען, הײבט זיך אָן פֿאַר מיר אַ סעדרע עפּל. עפּל, דאַרפֿט איר װיסן, איז ניט קײן באַרן. באַרן, זײ מעגן זײַן די בעסטע באַרן אין דער װעלט („בערגאַמאָטן“), װי באַלד זײ זײַנען ניט רעכט פֿאַרטיק, קאָנט איר מיט זײ גאָרניט מאַכן. גײט קײַט האָלץ! עפּל מעגן זײַן װי גרין, די קערעלעך מעגן זײַן װי װײַס, האָבן זײ שױן אַ טאַם פֿון עפּל. איר שטעקט אַרײַן די צײן אין אַ גרינעם עפּל, װערט אײַך זױער אין מױל. װײסט איר, װאָס איך װעל אײַך זאָגן? איך װעל אײַך ניט אַװעקגעבן קײן האַלבן גרינעם עפּל פֿאַר צװײ צײַטיקע. אױף צײַטיקע דאַרף מען װאַרטן ביז העט־העט, און גרינע עפּל קאָנט איר האָבן טײקעף, נאָך דעם װי דאָס בײמעלע האָט אָפּגעבליט. עס װענדט זיך נאָר אין דער גרױס. װאָס װײַטער אַן עפּל װאַקסט, װערט ער גרעסער, װי, לעהאַװדל, אַ מענטש... עס איז ניט קײן רײַע, אַז אַ גרױסער עפּל דאַרף זײַן גוט. אַ מאָל מאַכט זיך, אַ קלײן עפּעלע זאָל זײַן בעסער פֿון גרעסטן עפּל. לעמאָשל, נעמט „ערעץ־ייִסראָעל־עפּעלעך“. זײ זײַנען װײַניק, אָבער געשמאַק. צי, אַ שטײגער, קיסליצעס, אָדער קװאַס־עפּעלעך, װאָס גײט זײ אָפּ? הײַנטיקן זומער איז אױף זײ אַ מױרעדיק גערעטעניש. עס װעט זײַן אַזױ פֿיל, אַז מע װעט זײ פֿירן מיט װעגן. אַזױ האָב איך געהערט פֿון מענאַשעכע דער רױפֿעטעס מױל. זי האָט דאָס געזאָגט צו „רוּװן דעם עפּלייִד“, בעשאַס די עפּל זײַנען נאָך געװען אין רעכטן בליִען. רוּװן דער עפּלייִד איז געקומען צו גײן אָנקוקן דעם גאָרטן. ער האָט געװאָלט אָפּהאַנדלען בײַ איר די עפּל מיט די באַרן אױפֿן בױם. אױף עפּל און אױף באַרן איז רוּװן שױן אײן מאָל אַ מײװן. ער, אַז ער טוט אַ קוק מיט אײן אױג אױף אַ בױם, װעט ער אײַך באַלד זאָגן, װיפֿל פּאַרנאָסע דער בױם קאָן געבן. ער װעט אײַך קײן מאָל נישט האָבן קײן טאָעס אױף אָט אַזױ פֿיל. סײַדן עס װעלן זײַן גרױסע װינטן, און די עפּל װעלן אָפּפֿאַלן פֿאַר דער צײַט, אָדער אַ װאָרעם װעט זיך אַרײַנכאַפּן, אַ „האָסעניצע“ װעט זיך זעצן. דאָס איז אַלץ אַזעלכע זאַכן, װאָס אַ מענטש קאָן ניט װיסן. אַ װינט איז דאָך פֿון גאָט, און „האָסעניצעס“ אױך. כאָטש אַפֿילע איך װײס ניט, אױף װאָס דאַרף גאָט װערעם מיט „האָסעניצעס“? סײַדן צוליב דעם, זײ זאָלן צונעמען בײַ רוּװן דעם עפּלייִד דאָס שטיקל ברױט?... רוּװן זאָגט, אַז ער פֿאַרלאַנגט נישט מער פֿון אַ בױם, װי אַ שטיקל ברױט. ער האָט, זאָגט ער, אַ װײַב און קינדער און זוכט פֿאַר זײ אַ שטיקל ברױט. מענאַשעכע זאָגט אים צו נישט נאָר אַ שטיקל ברױט, נאָר ברױט מיט פֿלײש. זי װינטשט זיך אַזאַ מאַזל, װאָס פֿאַר אַ בײמער זי גיט אים. עס איז דען בײמער? עס איז גאָלד, ניט קײן בײמער.

― איר װײסט, אַז איך בין אײַך, כאָלילע, נישט קײן סױנעטע. ― זאָגט אים מענאַשעכע. ― װאָס איך װינטש אײַך, מעג עס מיר אָנקומען.

― אָמײן! ― מאַכט צו איר רוּװן מיט אַ שמײכל אױף זײַן גוט רױט פּאָנעם, װאָס סע שײלט זיך פֿון דער זון. ― איר גיט מיר אַרױס אַ קסאַװ פֿאַר װינטן, װערעם און האָסעניצעס, גיב איך אײַך נאָך מער װיפֿל איר װילט.

מענאַשעכע טוט אױף אים אַ מאָדנעם קוק פֿון אונטן אַרױף און מאַכט צו אים מיט איר מאַנצבילשער שטים:

― גיט מיר אַרױס אַ קסאַװ, אַז איר גײט אַװעק פֿון דאַנען און גליטשט זיך ניט אױס אױפֿן גלײַכן װעג און ברעכט זיך ניט אױס אַ פֿוס.

― פֿון אױסגליטשן זיך און אױסברעכן זיך אַ פֿוס איז קײנער ניט באַװאָרנט! ― זאָגט רוּװן און קוקט אױף איר מיט זײַנע גוטע שמײכלענדיקע אױגן. ― דאָס קאָן זיך טרעפֿן מיט אַ נאָגעד נאָך גיכער װי מיט אַן אָרעמאַן, װײַל אַ נאָגעד האָט מיט װאָס צו קרענקען.

― איר זײַט אַ ייִד אַ כאָכעם! ― ענטפֿערט אים מענאַשעכע מאָלע־גאַזלען. ― נאָר אַ מענטש, װאָס װינטשט דעם אַנדערן זיך אױסברעכן אַ פֿוס, קאָן אים אָפּדאַרן די צונג אַזױ, אַז ער זאָל גאָרניט װיסן, פֿון װאַנען ס'איז צו אים געקומען.

― פֿאַר װאָס ניט? ― זאָגט זיך רוּװן אַלץ מיטן זעלבן שמײכעלע. ― פֿאַר נױט איז אַ צונג אױך נישקאָשע, אַבי נישט כאָלילע בײַם קאַבצן...

אַן אַװײרע, װאָס דער גאָרטן איז ניט אַריבער צו רוּװן דעם עפּלייִד אין רעשוס אַרײַן. מיר װאָלט דאָס געװען אַ סאַך מער ניכע, װי בײַ דער מאַכשײפֿטע. איר האָט נאָך אַזאַ צאָרע ניט געזען. לאָז אַראָפּפֿאַלן אײן עפּעלע אַ װערעמדיקס, אַן אײַנגעדאַרטס, אַן אײַנגעקנײטשטס, װי בײַ אַן אַלטער באָבעצע דאָס פּאָנעם, װעט זי זיך ניט פֿױלן זיך אָנבױגן, אױפֿהײבן, אַרײַנלײגן אין פֿאַרטעך אַרײַן און אַװעקטראָגן. װוּהין טראָגט זי זײ? אַ פּאָנעם, אױפֿן בױדעם, און עפֿשער אין קעלער? עס װײַזט אױס, אַז אין קעלער. מאַכמעס איך האָב געהערט דערצײלן, אַז פֿאַר אַ יאָרן איז בײַ איר פֿאַרפֿױלט געװאָרן אַ קעלער מיט עפּל. איז נישט אַ מיצװע, מע זאָל בײַ איר רײַסן עפּל? יאָ, אָבער װי אַזױ רײַסט מען זײ? אַרײַנכאַפּן זיך אין גאָרטן בײַ נאַכט, װען אַלע שלאָפֿן, און אָנשטופּן פֿולע קעשענעס, װאָלט אַװאַדע געװען אַ סײכל. װאָס זשע װעט אָבער זאָגן דער קעלעװ? און װי אױף צעלאָכעס װאַקסן הײַנטיקן זומער עפּל אײנס אין אײנס. זײ בעטן זיך, זײ כאַלעשן, מען זאָל זײ אָפּרײַסן! װאָס טוט מען? עס זאָל זײַן אַזאַ שפּרוך, אַ מין קישעף, די עפּל זאָלן גײן צו מיר!... איך קלער אַזױ לאַנג, ביז איך דערקלער. נישט קײן שפּרוך און נישט קײן קישעף, נאָר אַן אַנדער זאַך. אַ שטעקן, אַ לאַנגן שטעקן מיט אַ טשװאָק בײַם שפּיץ. מיט דעם שטעקן אַבי איר טרעפֿט נאָר מיטן טשװאָק בײַם הענגערל פֿונעם עפּל און טוט אַ צי צו זיך ― איז דער עפּל אײַערער. איר דאַרפֿט נאָר זען האַלטן דעם שטעקן אַזױ, אַז דער עפּל זאָל כאָלילע ניט אַראָפּפֿאַלן אױף דער ערד. און טאָמער פֿאַלט דער עפּל אַראָפּ, איז אױך אָן אַן אומגליק. זי װעט מײנען, אַז דאָס האָט אים דער װינט אַראָפּגעשלײַדערט. פֿאַרשטײט זיך, איר דאַרפֿט דעם עפּל ניט אָנרירן מיטן טשװאָק, זי זאָל זיך ניט שטױסן... איך שװער אײַך בענעמאָנעס, אַז איך האָב אײן עפּל נישט צעשלאָגן. און אַראָפּגעפֿאַלן איז בײַ מיר אױך ניט. בײַ מיר פֿאַלן נישט קײן עפּל. איך װײס, װי אַזױ מע דאַרף האַלטן אַ שטעקן, אַז מע רײַסט עפּל. דער איקער איז, מען זאָל זיך ניט כאַפּן. װאָס האָט איר קײן צײַט ניט? איר האָט דערטאַפּט אַן עפּל? עסט אים אױף שטילערהײט, רוט זיך אָפּ אַ ביסל און רײַסט װײַטער. איך בין אײַך אָרעװ, אַז קײן פֿױגל װעט נישט װיסן!

גײט זײַט אַ נאָװי, אַז די מאַכשײפֿע װעט גאָר װיסן דעם כעזשבם פֿון די עפּל נאָך אױפֿן בױם! אַ פּאָנעם, זי האָט זײ איבערגעצײלט בײַ טאָג און האָט זיך געכאַפּט אױף מאָרגן, אַז עס פֿעלן איר עטלעכע שטיק. האָט זי זיך באַהאַלטן בײַ זיך אױפֿן בױדעם און גענומען אונטערקוקן זיך, טאָמער װעט איר געראָטן כאַפּן דעם גאַנעװ. אַזױ דענק איך. מאַכמעס פֿון װאַנען דען האָט זי געקאָנט דערװיסן זיך, אַז איך ליג בײַ מענדל דעם שױכעט אױפֿן דאַך און אַרבעט מיטן שטעקן? נעכײַ װאָלט זי מיך כאָטש געכאַפּט אַלײן אָן אײדעס, װאָלט איך מיך געקאָנט אָפּבעטן בײַ איר. פֿאָרט אַ יאָסעם ― טאָמער װעט זי האָבן אױף מיר ראַכמאָנעס? איז זי זיך אָבער מעיאַשעװ און גײט אַװעק צו מײַן מאַמען און צו אונדזער שכײנע פּעסיע און צו דער שױכעטקע און נעמט זײ אַלע דרײַ מיט זיך און קלעטערט מיט זײ אַרױף צו אונדז אױפֿן בױדעם (אַ מאַכשײפֿע קאָן!). פֿונעם בױדעם איז זײ שױן געװען ניט שװער צו זען דורכן פֿענצטערל, װי אַזױ איך אַרבעט מיטן שטעקן.

― נו? װאָס זאָגט איר אױף אײַער טאַכשעט? אַצינד גלױבט איר שױן?

די װערטער האָבן געהערט צו דער רױפֿעטע. איך האָב דערקענט איר מאַנצבילשע שטים. איך האָב אױסגעדרײט דעם קאָפּ צום בױדעם און האָב דערזען אַלע פֿיר װײַבער. איך האָב דעם שטעקן מיטן עפּל ניט אַװעקגעװאָרפֿן. זײ זײַנען אַלײן אַרױסגעפֿאַלן. אַ גליק, װאָס איך אַלײן האָב מיך געהאַלטן אױף די פֿיס. איך האָב נישט געקאָנט קוקן קײנעם אין די אױגן אַרײַן. דער הונט זאָל ניט ליגן אין גאָרטן, װאָלט איך זיך דערהאַרגעט פֿאַר ביזױען. ערגער פֿון אַלץ איז מיר געװען דער מאַמעס טרערן. זי האָט ניט אױפֿגעהערט צו קלאָגן און צו יאָמערן און צו באַװײנען מיך:

― װײ איז מיר! װינד אין מיר! צו װאָס איך האָב מיך דערלעבט! איך האָב געמײנט, אַז מײַן יאָסעם גײט אין שול אַרײַן זאָגן קאַדעש נאָכן טאַטן, צום סאָף ליגט ער גאָר אױף אַ בױדעם, אַ דונער איז מיר, און רײַסט עפּל פֿון אַ פֿרעמדן גאָרטן!...

און די מאַכשײפֿע שטײט איבער איר און לײגט צו מיט איר מאַנצבילשער שטים:

― שמײַסן דאַרף מען אים, אָט אַזאַ מעשומעד! קאַטעװען! גנאָטעװען, בלוט זאָל גײן! אַ ייִנגל זאָל װיסן דאָס אַנדערע מאָל, װי אַזױ צו זײַן אַ גגג...

די מאַמע דערלאָזט נישט אַרױסזאָגן דאָס װאָרט „גאַנעװ“.

― ער איז אַ יאָסעם! נעבעך אַ יאָסעם! ― טײַנעט די מאַמע צו דער רױפֿעטע און קושט איר אין די הענט אַרײַן און בעט בײַ איר, אַז זי זאָל מיר מױכל זײַן, אַז מער װעט שױן דאָס ניט זײַן! זי שװערט איר מיט קאָל־האַשװוּעס־שעבאָױלעם, אַז דאָס איז דאָס לעצטע מאָל, אַניט ― זאָל זי אָדער אַלײן שטאַרבן, אָדער זי זאָל כאָלילע מיך באַגראָבן!...

― לאָז ער שװערן, אַז ער װעט שױן מער אַפֿילע ניט אַרײַנקוקן צו מיר אין גאָרטן אַרײַן! ― פֿאָדערט די רױפֿעטע מיט איר מאַנצבילשער שטים אָן אַ קאַפּ ראַכמאָנעס צו אַ יאָסעם.

― לאָז מיר אָפּדאַרן די הענט! לאָז מיר אַרױס די אױגן! ― זאָג איך, און גײ מיט דער מאַמען אַהײם און הער אױס איר מוסער מיט איר װײנען, און צעװײן מיך אַלײן אױך גאַנץ געשמאַק.

― איך פֿרעג דיר נאָך, װאָס װעט פֿון דיר זײַן? ― פֿרעגט מיך די מאַמע מיט טרערן, און שטעלט מיר צו אַ בענקעלע פֿאַר מײַן ברודער עליע. מײַן ברודער עליע הערט אױס די מײַסע מיט די עפּל און װערט בלאַס. אַ פּאָנעם, פֿאַר קאַאַס. די מאַמע דערזעט, אַז ער איז אױסער זיך. זי האָט מױרע, ער זאָל מיך ניט שלאָגן. זי רױמט אים אײַן אַ סאָד, ער זאָל מיך ניט שלאָגן, װאָרעם איך בין אַ יאָסעם.

― װער טשעפּעט אים? ― זאָגט מײַן ברודער עליע. ― איך בין נאָר אַ באַלן צו װיסן, װאָס װעט זײַן פֿון אים? װאָס װעט זײַן פֿון אים?!

אַזױ זאָגט מײַן ברודער עליע און קריצט מיט די צײן און קוקט אױף מיר, איך זאָל אים זאָגן, װאָס װעט זײַן פֿון מיר? איך װײס, װאָס װעט זײַן פֿון מיר? עפֿשער װײסט איר, װאָס װעט זײַן פֿון מיר?