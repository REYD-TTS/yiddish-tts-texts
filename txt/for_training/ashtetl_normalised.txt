בלאָטיק איז דער װעג, װאָס פֿירט אין שטעטל אַרײַן. עס איז אַ פֿאַר־פּורים־טאָג, דער שנײ אױף די פֿעלדער צעלאָזט זיך און צעגײט, און איבער די אױבערדעק פֿון די װײַסע שנײװעלט װײַזן זיך שױן דאָ און דאָרט שװאַרצע ערדפֿלעקן אַרױס. דער זױמען, װעלכער האָט זיך איבער דעם גאַנצן װינטער הינטער די שנײדעק אין דער ערד אױפֿגעהאַלטן, איז װײך געװאָרן, צעשפּאָלטן און זײַנע שפּראָצנדיקע װאָרצלען הױבן אָן צו נאָגן חיונה פֿון דער מאַמע ערד. און אין די שװאַרצע ערדפֿלעקן איז עס צו דערקענען, אַז די מאַמע ערד איז טראָגעדיק... װײַט אױף בײדע זײַטן װעג, צװישן די ליפּנבײמער, גײט אַן אײנזאַמער װאַנדערער מיטן פּעקל אױפֿן פּלײצע און מיטן שטעקן אין דער האַנט. שװאַרצע קראָען פֿליִען דאָרט װײַט איבערן װעג, פֿון בױם צו בױם. און שאַרן אָפּ מיט זײערע גרױע פֿיסלעך די װײַסע, לאַנג־שנײע־שנירלעך, װאָס זײַנען אױף די צװײַגן פֿון די בײמער. דעם װאַנדערערס װעג פֿירט אין שטעטל אַרײַן. קום מיט מיט אים, און װאָס מיר װעלן זען און װאָס מיר װעלן הערן, װעלן מיר אין דעם בוך באַשרײַבן.

קאַפּיטל אײנס: די שטוב

די טיר פֿון דער שטוב איז אָפֿן אַ גאַנצן טאָג און אַ גאַנצע נאַכט, און װי אין אַ גאַסטהױז דרײט מען זיך דאָרט תּמיד אַרײַן און אַרױס. איזן איז עס ר' יחזקאל גאָמבינערס שטוב, נאָר דאָך — אַ שטאָטשטוב, אַ רשות־הרבים, אַזױ אַז אַ װילד־פֿרעמדער קומט אַרײַן און זעצט זיך אַנידער, גײט נישט אָן די קשיא: „װאָס װעט איר זאָגן, ר' ייִד?" דאָ זײַנען אַלע אין דער הײם. פֿאַרלאָזט אַ שטאָט־בעל־הבית זײַן הײם אין דער פֿרי אָן אַ גלאָז װאַרעמס, גײט ער זיך פּראָסט מיט טלית און תּפֿילין אַריבער צו ר' יחזקאלן אין שטוב אַרײַן, און װי אַ הײמישער, הײסט ער אײנער פֿון די דינסטן, אַז זי זאָל אים אַ גלאָז טײ דערלאַנגען. מער איז מסוגל די שטוב צו אַ גלעזל באָרשטש; נאָך אים קומט מען אַרײַן אין אַ װינטערדיקן נאָכן־אָנבײַסן, אַז דער פֿראָסט קנאַקט, און מען װיל זיך די גלידער אָנװאַרעמען. און װער שמועסט נאָך, אַז מע קאָכט בײַ מלכּהלען, ר' יחזקאלס װײַב, דעם קנאָבלבאָרשט. צו נעמען אין שטוב איז נישט קײן חרפּה, דער מינהג איז שױן אַזאַ: אַ גלעזל באָרשט, אַ טרונק װאַסער. פֿױלט זיך נאָר אַ שטאָט־בעל־הביתטע די הרובע אונטערצוהײצן, נעמט זי איר טעפּל און טראָגט עס צו מלכּהלעס קיך אַריבער. און אין מלכּהלעס קיך געפֿינען זיך די גאַנצע שטאָט טעפּלעך. טײל מאָל פֿאַרטױשן זיך די בעל־הביתטעס מיט די טעפּלעך, װערט דאָרט אַ לעבן. מאַכט זיך אַ יונג אַ ברוגז אין דער הײם, האַלט ער זיך אױף אין ר' יחזקאלס שטאַלן. צו זאָרגן איז נישטאָ װאָס, ברױט און זעמל װערן בײַ ר' יחזקאלן נישט פֿאַרשלאָסן —— אַלעס איז אין קיך פֿרײַ װי װאַסער. פּוטער און רעטעכער איז שטענדיק דאָ אין קעלער, דער שליסל פֿון קעלער הענגט אין קיך, בײַ יענטען (דאָס דינסטמײדל), אַ „װױלע טאָכטער", ברודער, אַז נישט קריגט זי קלעפּ, ר' יחזקאל הײסט אַלײן.

די נאַכט האָט דאָס שטעטל אונטער איר שוץ אַרונטערגענומען, און די גאַנצע װעלט אַרום און אַרום האָט זי אין זיך באַהאַלטן. אין מיטן דער נאַכט האָט זיך אַ ראַשעדיק קלאַפּן פֿון פֿערד און רעדער דערהערט אױף שטײנער. דאָס רעשן איז פֿאַרשטומט געװאָרן בײַ דעם שטראַל שײַן, װאָס האָט פֿון אַ לאָדן אַרױסגעדרינגט, און פֿון װאָגן איז װער אַראָפּ... שװערע בעל־הבתּישע טריט האָבן זיך איבערן קאָרידאָר געלאָזט הערן. דאָס האָבן געמוזט קומען הײמישע, װאָרעם זײ האָבן באַלד די קליאַמקע פֿון טיר געפֿונען, אױפֿגעעפֿנט, און אין שטוב אַרײַן.

אין דער ברײטער, לאַנגער שטוב איז קײנער נישטאָ. זי איז פֿול מיט שאָטנס; די גרױסע װינטערלאָמפּ מיט דער ברײטער שײַן, װי אַ באָבע אין אַ ברײטן פֿאַרטוך, ברענט זיך אײנער אַלײן צװישן די שאָטנס אין מיטן שטוב. די אָנגעקומענע ייִדן זענען אין לאַנגע ברײטע שאָפּן־פּעלצן, די ברײטע קאָלנערס זענען ביזן האַלבן רוקן פֿאַרװאָרפֿן און בײַם האַלדז מיט אַ ברײטן, רױטן שאַל פֿאַרבונדן. צװישן די טונקעלע פֿאַלדן, װאָס פֿאַרװאַרפֿן זיך אין די פּעלצן, האַלט זיך נאָך אױף דער טונקעלער סוד פֿון דער נאַכט, װאָס זײ האָבן פֿון דרױסן מיטגעבראַכט... אױף די קעפּ האָבן זײ שאָפּענע היטלען מיט לאַפּן איבער די אױערן פֿאַרבונדן, און אַן אײַזהױך איז איבער די היטלען און קאָלנער פֿאַרפֿרױרן. דער אײַזהױך װערט פֿון דער שטוב־װאַרעמקײט צעגאַנגען, און טראָפּן װאַסער רינען פֿון די היטלען, פֿון די פּעלצן; און בײַם דרײען זיך איבערן שטוב לאָזן זײ נאָך זיך שפּורן װאַסער איבער. זײ זענען צו צום גרױסן אױװן, װאָס איז אין אַ װינקל פֿון שטוב געשטאַנען. דער אױװן האָט זײַן היץ פֿאָרױס פֿאַר זיך געשיקט און נישט צוגעלאָזט צו זיך. די װאַרעמקײט האָט זײ אַרומגענומען. זײ האָבן זיך די פּעלצן אױסגעטאָן אין זענען געבליבן שטײן אין די דיקע מאַנטלען, אַרומגעגאַרטלט מיט רױטע גאַרטלען. ערשט דאַן האָבן זיך אָנגעהױבן די בערד צו װײַזן. טײל װײַס, טײל שװאַרץ, טײל קורצע, טײל לאַנגע. די ייִנגערע האָבן דעם אָרט בײַם אױװן פֿאַר די אַלטע אָפּגעלאָזט און אַלײן זענען זײ געפֿאַלן װער אױף אַ באַנק, װער אױף אַ טיש, און האָבן אָנגעהױבן צו דרימלען. די אַלטע זענען שטילשװײַגנדיק אַרום אױװן געזעסן, און אַ מאָל האָט אײנער דעם אַנדערן אַ קשיא פֿון געשעפֿט געפֿרעגט, און נאָך אַ לאַנגער װײַלע האָט יענער אים אַ תּירוץ אָפּגעענטפֿערט.

די נאַכט האָט ערשט יעצט אָנגעהױבן דורכן פֿענצטער אַרײַנצוקוקן דורך גרױע ברילן, און עס האָט זיך געדאַכט, אַזױ װי מען װאָלט אַ פּאָר טונען ליכטיקײט אין אַ פֿינצטערן נאַכט־ים אַרײַנגעגאָסן. און דאָס ליכטיקײט האָט דאָס פֿינצטערניש קױם מיט עטװאָס נאָך גרױער געמאַכט. פֿון ערגעץ װוּ האָט זיך אַ לאַנגער, אױסגעצױגענער קוקורעקו פֿון אַ אױפֿגעכאַפּטן האָן געלאָזט הערן; רעדער קלאַפּן אױף שטײנער און זײ שלאָגן אָפּ אײנזאַם אין דער שטילער נאַכט. די נאַכט קוקט אַלץ מער מיט גרױע ברילן דורכן פֿענצטער אַרײַן, אַ פּנים, מען גיסט אַלץ מער טונען ליכט אין דער פֿינצטערניש... פֿון אַ צװײטער שטוב הערט זיך אַ רודערן, אַ װאַסער־גיסן, דערנאָך טריט אױף און אַראָפּגײן. באַלד דערהערט זיך פֿון דער צװײטער שטוב אַן אַלט קול, װאָס זאָגט מיט זײער אַ װײנענדיקן ניגון תּהילים. און דאָס קול גײט זיך פֿאַר זיך אין אַן, אין אַ װײַטן װעג. באַלד מישט זיך אַרײַן אַ דרײסט דין־יונג קולכל, װאָס אײַלט זיך און װי עפּעס מיט אַ פּרעטענציע מישט עס זיך אַרײַן אין דעם אַלטן טרױערדיקן ניגון: „אָמר אַבײ“, און װיל עס פֿאַרטומלען. דאָס אַלטע ערנסטע קול, װי פֿאַר זיך, מײַדט אױס דאָס יונגע קולכל און װײנט אין דער װעלט אַרײַן. די ייִדן בײַם אױװן אין דער שטוב, דערהערנדיק אַ קול־תּורה, כאַפּן זיך אױף, רײַבן זיך די אױגן. אײנער װאַשט זיך די הענט אָן פֿענצטער, מע נעמט באַלד אַרױס אַ סידורל פֿון קעשענע, און מען ענטפֿערט אָפּ מיט אַ שאַרפֿן, האַלב־ליטװישן אַקצענט: „לױמעך ריגאָשי גױים", און עס דאַכט זיך, אַז די קולות גיבן זיך אָפּ אײנער דעם צװײטן אַ שלום־עליכם אײדער מע זעט זיך נאָך...

און־ און גרױער קוקט אַלץ די נאַכט אַרײַן דורכן פֿענצטער, אַזױ אַז מען הױבט שױן אָן צװײפֿלען אױב עס איז פֿאַר טאָג, אָדער פֿאַר נאַכט...

פֿון דער קיך הערט זיך האָלץ־האַקן, דערנאָך אײער־קנאַקן, מען גיסט עפּעס איבער פֿון אײן כּלי אין דער צװײטער. די טיר עפֿנט זיך, מענטשן דרײען זיך, מע קומט אַרײַן, מען גיסט עפּעס אָן, אָדער מע לײגט עפּעס אַנידער און מע גײט זיך זײַן װעג... פֿון אַ װײַטער שטוב הערט זיך אַ קינד װײנען... און עס דאַכט זיך, אַז די קולות מישן זיך אַלע צוזאַמען: דאָס יודנס טרױעריקע תּהילים־זאָגן, דאָס דינע גמרא־ניגונדל, דער דינסטס האָלץ־האַקן, דאָס פֿײַער־קנאַקן און די קולות גריסן און זאָגן דעם נײַ־געבױרענעם טאָג, װאָס קוקט דורכן פֿענצטער אַרײַן: גוט־מאָרגן!

אין דער שטוב איז שױן האַלב ליכטיק. אױפֿן טיש זענען אָנגעלײגט פּעלצן, קאַפּאָטעס און שאַלן. אַ הױכער יונג שלאָפֿט אױף דער קאַנאַפּע און שטאַרט זײַנע לאַנגע פֿיס אין דער װעלט אַרײַן...

טיר און טױערן זענען שױן אָפֿן, און מען דרײט זיך אַרײַן און אַרױס. ייִדן קומען אָן פֿון פֿאַרשידענע עלטער, נידעריקע און הױכע, מיט לאַנגע און קורצע בערד. מען גיט זיך אָפּ שלום־עליכם אײנער דעם צװײטן, און תּוך כּדי דיבור איז מען שױן אין מיטן געשעפֿט. מען רעדט און מען קריגט זיך, אױף טײל פֿראַגן ענטפֿערט מען גאָרנישט און אױף טײל — צו פֿיל תּירוצים. אָט האַלט שױן אײן ייִד דעם צװײטן אונטערן אָרעם און פֿירט אים אין אַ װינקל אַרײַן און רױמט אים עפּעס אין אױער אַרײַן. אַ צװײטער שטײט בײַם טישל, קוקט אין אַ סידור אַרײַן און װאַרפֿט אַן אױג דאָרט אַהין, און פּלוצלינג כאַפּט ער אױך אַ ייִד אונטערן אָרעם און פֿירט אים אױך אין אַ װינקל אַרײַן. װי ער װאָלט יענעם די אױגן געװאָלט אױסשטעכן, װײַזט ער, אַז ער האָט אױך אַ סוד. דערװײַל כאַפּט זיך נאָך אײנער אױף און טוט זיך אָן טלית און תּפֿילין און שטעלט זיך אַנידער אָפּדאַװענען, אַ צװײטער ייִד גײט אים שױן אין װעג אַרײַן און לאָזט זיך אױך אין דאַװענען אַרײַן. אין דער זעלבער צײַט רעכענען צװײ ייִדן מיט אַ שטיקל קרײַד אױפֿן טיש, אײנער, מיט אַ נאַסן פֿינגער, מעקט, װאָס דער צװײטער שרײַבט, און דער שרײַבט װידער, װאָס דער צװײטער מעקט. אין צװײטן װינקל שטײען צװײ ייִדן, און אײנער, מיט אַ געל בערדל און אַ רונדיק בײַכל, צײלט דעם צװײטן געלט אױפֿן טיש. ער צײלט ערנסט װי אײנער דאַװנט פֿרום: פֿיר־און־זיבעציק, פֿינף־און־זיבעציק, זעקס־און־זיבעציק, װי ער װאָלט װעלן דערמיט דעם אַנדערן זאָגן: זע, זע װאָס געלט באַדײַט. אין דעם עפֿנט זיך די טיר, און ס'קומט אַרײַן מיט אַ געלױף אַ הױכער ייִד, אַ בלינדער אױף אַן אױג, מיט אַ לאַנגער, רױטלעכער באָרד, און ער הײבט אָן, אָן שום טענות און מענות, צו שיטן דעם געלן, װאָס צײלט דאָס געלט: „רױטער הונט, צװײ הונדערט און פֿופֿציק רובל גיסט דו? װאָס, ביסטו משוגע געװאָרן?“ דאָס געלע ייִדל צײלט װײַטער דאָס געלט — הונדערט אײנס, הונדערט צװײ. „װאָס האָסטו צו מײַן געלט?" טענהט אַלץ דער צװײטער. נאָר קױם האָט יענער די פּאָר גילדן צוגענומען, שטײט שױן דער רױטער מיטן געלן און סודען זיך, שלום געמאַכט. אױפֿן טיש ליגן פּראָבן װײץ און רױטע שנופּטיכלעך, און יעדער ייִד, װאָס קומט אַרײַן, כאַפּט אַ פּאָר קערנדלעך, באַקוקט זײ צום ערשט, כאַפּט זײ אין מױל אַרײַן און פֿרעגט אין דער װעלט אַרײַן: „װיפֿל דער מאַרק?" ער באַקומט נישט קײן תּירוץ, קנאַקט ער די װײצלעך און קנײטשט מיטן שטערן, אַזױ װי ער װאָלט אַלײן פֿון זיך טרעפֿן געװאָלט דעם תּירוץ, װאָס ער האָט נישט געקענט אַרױסבאַקומען פֿון דעם עולם.

די שטוב איז די שטאָטבערזע. קלײנע סוחרימלעך קױפֿן אױף בײַ די פּױערים די תּבֿואה און מע פֿאַרקױפֿט זײ „ר' יחזקאלס שפּײַכלער". אין דער שטוב װערן אָפּגעמאַכט אַלע געשעפֿטן, נישט דװקא די, װאָס זענען נוגע ר' יחזקאלס געשעפֿט, נאָר אַפֿילו דאָס, װאָס אײנער האָט עפּעס מיטן צװײטן: אָדער גלאַט אַזױ, אַז אַ ייִד װיל זיך דרײען אין אַ געשעפֿט; אָדער אַז אַ יונגער־מאַן גײט דעם ערשטן טריט פֿון קעסט אַראָפּ און װיל אַרײַנטרעטן אין האַנדל, דרײט מען זיך צו ערשט אין שטוב. דאָס איז דאָס בית־המדרש פֿון האַנדל.

בײַ דער שטוב איז אָפּגעזונדערט אַ שטיבל, דאָס קאַבינעטל, הײסט עס, פֿאַר ר' יחזקאלן אַלײן. בײַ אַ פֿיר־עקנדיקן שרײַבטיש זיצט ר' יחזקאל אױף זײַן פֿאָטערשטול. ר' יחזקאל, אַ נידעריק, נאָר אַ דיק ייִדל מיט אַ רונדיק װײַס בערדל, האַלט זיך אָן מיט אײן האַנט די ברילן בײַ דער נאָז. אײן גלעזל פֿאַלט אים אַלע מאָל אַרױס, און ר' יחזקאל הײבט עס אױף, רײַבט עס איבער מיטן טיכל, זעצט עס װײַטער אױף דער נאָז, פֿרעגנדיק אָבער, אָדער ענטפֿערנדיק ר' טובֿיהן, זײַן „מענטש". ר' טובֿיה, אַ הױכער ייִד, מיט אַ דאַרן געזיכט, ענטפֿערט אָפּ ר' יחזקאלן מיט אײַלעניש און מיט אַ געלעכטערל, אַזױ װי ער װאָלט זאָגן: „אַלץ איז גוט, אַלץ איז גוט".

ר' יחזקאל, אײַנגעװיקלט אין זײַן לאַנגן ברײטן שלאָפֿראָק און אין דעם פֿיר־קאַנטיקן היטל, קנעטנדיק אַ שטיקל ברױט צװישן די פֿינגער, האָרכט אױס זײַן מענטש. אַ מינוט בײזערט ער זיך, אַ מינוט װערט ער װײַטער גוט, װעלנדיק זיך מיט זײַן מענטשן באַראָטן.

ר' יחזקאל רוקט אױף אַ שופֿלאָדל, נעמט אַרױס אַ פּאַפּיר און זאָגט צו ר' טובֿיהן:

— װאָלף, מע מוז נאָך דאַנציק שרײַבן, אַז דער ערשטער טראַנספּאָרט איז עקספּעדירט.

עס עפֿנט זיך די טיר און צו ערשט שטעקט זיך אַ קאָפּ אַרײַן, זאָגנדיק: גוט־מאָרגן! דערנאָך פֿאַרשװינדט דער קאָפּ און עס באַװײַזט זיך אַ הױכער פּױער מיט לאַנגע, פֿאַרבלאָטיקטע שטיװל, װאָס לאָזן נאָך זיך אַ אָנזעענדיקן צײכן. דאָס פּנים איז בײַ אים רױט פֿון היץ, טראָפּנס שװײס רינען פֿון די פֿײַכטע האָר, און נישט רעדנדיק קײן װאָרט, קנעפּלט ער אױף זײַן פּאַלטאָ, דערנאָך די װעסט, און שלעפּט פֿון דאָרט עפּעס אַרױס און גיט איבער אַ בריװל צו ר' יחזקאלן.

בעת ר' יחזקאל לײענט, װענדט זיך דערװײַל ר' טובֿיה צום פּױער. ר' טובֿיה רעדט צו אים, דער פּױער ענטפֿערט אים אָבער נישט. ער קוקט אױף ר' יחזקאלן, װאַרטנדיק אױף עפּעס.

— דעם װאָגן שפּאַנען! איך אַלײן פֿאָר קײן טריסק.

— איך האָב דענצמאָל באַלד נישט געהײסן גײן מיטן װאַסער, צװײ װאָכן פֿאַר די ימים־טובֿים, װער װײסט װאָס ס'קען זיך מאַכן? בײַ די ערשטע פֿרעסט, אַז עס נעמט געזונט... — זאָגט ר' טובֿיה צו ר' יחזקאלן מיט אַ מין װײכן געבײזער, אַלײן שױן פֿאַרשטײענדיק אין װאָס עס האַנדלט זיך.

— פֿאַרפֿאַלן, דאָס האָלץ שטעלן האָב איך געמוזט, די טראַטװעס זענען געװען געבונדן גאַנץ גוט, די שטריק שטאַרק, די טעג שײן, גײ רעכן זיך?! װאָס קען מען מאַכן, עס איז געװען מן־השמים, גײ רעכן, פֿאַר חנוכּה װעט זיך די װײַסל שטעלן?

— מען דאַרף אַנטיקן און סאָקאָלסקין מיטנעמען, אױפֿן בױדעם ליגן עטלעכע הונדערט שאָק פֿרישע „סטראָנקעס". די האָקעס, די שטריק — גיט אַן עצה ר' טובֿיה.

— דאָס אײַז הײבט זיך אָן רירן, שרײַבט מען מיר. גאָט זאָל געבן, אַז די קראַכעס זאָלן נישט זײַן גרױס, נאָר טריסק, דאַכט זיך, איז אַ שטיל אָרט, עס איז נישט שטראָמיק, און מיט גאָטס הילף, װען דאָס אײַז זאָל נאָר נישט מיט אײן מאָל ברעכן, װעט מען קענען דאָס האָלץ ראַטעװען — זאָגט צום סוף ר' יחזקאל.

— מיט... מיט גאָטס הילף.

— קײן גאָמבין דאַרף מען די גאָמבינער צװײ הונדערט רובל שיקן, און בצלאל צו ר' אַבֿרהם פּלאָצקער, זאָל ער אין שעמעניץ קױפֿן. איך האָב מורא, אַז די שעמעניצער זאָלן נישט די שעפּסן אױסכאַפּן, לאָזן טאָר מען זיך נישט.

און רײדנדיק, זענען זײ בײדע אין דער צװײטער שטוב אַרײַן.

דער עולם איז האַלבלעך געװען אין הױף בײַם שפּײַכלער די תּבֿואה אָפּװעגן, אין דער שטוב זענען נאָר געװען די אורחים, װאָס זענען געקומען בײַ נאַכט מיט תּבֿואה אין שטוב אַרײַן. און נאָך צװײ שטאָטישע מעקלערס, אײנער אַ ייִד אין אַ גױיִש היטל, מיט אַ קראַגנדל און אַ קורץ רעקל און מיט אַ שטעקן אין דער האַנט — דאָס איז געװען „קאָזעק", דער פּריצישער מעקלער, ער איז געװעזן געשיקט פֿון דער צוקערניע פֿון אַ פּריץ צו ר' יחזקאלן. בײַ יעדן װאָרט, װאָס ער האָט געזאָגט, האָט ער דערמאָנט דעם פּריץ מיט דער צוקערניע. דער צװײטער איז געװען ר' כאַסקל עפּשטײן, אַ ייִד אַ חסיד, אַ מאָל אַלײן אַ סוחר, הײַנט אַן אָפּגעקומענער, אַ מעקלער איז ער געװאָרן נאָר איבערן נאָמען עפּשטײן: עפּעס דער נאָמען פּאַסט צום געשעפֿט. ער טראָגט אַ באַשטענדיק באַפֿלעקטע און צעריסענע קאַם־זײַדענע קאַפּאָטע, װאָס האָט נאָך נישט דעם נגידישן גלאַנץ אָנגעװױרן.

ר' יחזקאל האָט די ייִדן שלום־עליכם אָפּגעגעבן, און אײדער זײ האָבן נאָך אָנגעהױבן אַ װאָרט אַרױסצורעדן, האָט ער זײ צום כיִער געשטופּט נאָך זיך, אַז זײ זאָלן זיך װאַשן צום עסן. דענצמאָל איז אין שטוב אַרײַן אַ הױכע, דיקע ייִדענע אין אַ ברײטער שירץ. דער דיקער באַנד פֿון אירע שליסלעך קלינגען און זאָגן אָן, אַז זי קומט, און אַז די בריליאַנטענע אױרינגלעך בלאַנקען אין אירע אױערן. זי האָט אַ רײן, װײַס טישטעך איבערן אָנגעשריבענעם טיש געלײגט, און זאָגנדיק צו די מאַנספּאַרשױנען מיט אַ ברײט בעל־הבתּישן קול: ר' טובֿיה, װאַשן, ר' נאָטע שאָכלינער, װאַשן — האָט זי צום טיש געגרײט.

די אורחים האָבן זיך געלאָזט שטופּן צום כיִער. פֿון הינטן איז געגאַנגען דער מעקלער עפּשטײן. מלכּהלע האָט ברױט אױפֿן טיש אױפֿגעלײגט, דער עולם האָט זיך אַרום טיש געזעצט. פֿון דער קיך האָט זיך געטראָגן דער ריח פֿון געפּרעגלטע ציבעלעס און די פּאַרע פֿון רױטן בוריקע־באָרשט, װאָס האָט דערמאָנט פֿון פּסח און האָט געװעקט די תּאװה צום עסן. עפּשטײן איז געזעסן בײַם טיש, װי אײנער פֿון די אורחים, האָט געגעסן און געזאָגט גלײַכװערטלעך. דער צװײטער מעקלער, קאָזעק, איז געזעסן אין אַ װינקל אױף די אָנלענען פֿון שטול און זיך די װאָנצעס געדרײט. ער איז געזעסן אױף אַזאַ אַרט, אַז מען װיל האָט מען געקענט מײנען, אַז ער זיצט יאָ בײַם טיש, און אַז מען װיל, קען מען מײנען, אַז ער זיצט נישט בײַם טיש. ער האָט געקוקט אױף עפּשטײנען פֿון דער הױך. נאָר די דינסט, װײַזט אױס, האָט זיך טועה געװען און אים געמוזט רעכענען, אַז ער זיצט אױך בײַם טיש, װאָרעם זי האָט פֿאַר אים אױך אַנידערגעשטעלט אַ טעלער. ער, הײסט עס, האָט זיך אױך טועה געװען און צוגערוקט זיך צום טיש, עסנדיק אױך אױף אַזאַ אַרט, אַז מען װיל קען מען מײנען, אַז ער עסט בײַם טיש, און אַז מען װיל קען מען מײנען, אַז ער פֿאַרזוכט נאָר...

אין הױף איז איצט גאָר אַן אַנדער לעבן. אַ פֿאַר־פּורים־טאָג. דער װינטער איז נאָך אױף דער ערד, אָבער דער פֿרילינג שמײכלט שױן פֿון הימל אַראָפּ, און פֿון אַלע פֿיר זײַטן װעלט. דער לאַנג־געפֿרױרענער שנײ, װאָס איז דורכן װינטער אַ צװײטע ערד געװאָרן, צערינט און צעגײט װי שנײ אין װאַסער. דער זונס ליכטיקע טעכטער — די שטראַלן — בלאָנדזשען אין דער בלאָטע אַרום. אין הױף איבער די קעפּ פֿליִען טױבן אַהין און צוריק, קומען אױף דער ערד אַראָפּ, כאַפּן אַ קערנדל האָבער און מיט אַ גדולה פֿאַרשפּרײטן זײ זײערע װײַסע פֿליגל און מאַכן פּליטה. אין הױף זײַנען קערנער האָבער פֿאַרװאָרפֿן, דער הױף איז אין שפֿע אײַנגעטונקט... און הינער דרײען זיך, פּיקן די קערנדלעך און װאַרפֿן זיך יעדן פֿאַר די פֿיס. בײַם שטאַל אױף אַ קײט, אונטער אַ בײַדל ליגט בורעק, אַ גרױסער קודלעװאַטער הונט. ער שטעקט זײַן דיקן קאָפּ אַרױס און װאַרט אױף אַ באַפֿעל. אין הױף, װי אין ישעיהו הנבֿיאס צײַטן, דרײען זיך אַרום אַ װײַסע ציג מיט געדרײטע הערנער און אַ נידעריקער שעפּס, װאָס האָבן צוזאַמען שותּפֿות געמאַכט און ציפּן צוזאַמען פֿון די בינטלעך הײ, װאָס ליגן אױף דער פֿור אין מיטן הױף.

אױף דער צװײטער זײַט הױף ליגן אײַנגעפֿרױרענע ברעטער און קלעצער, אױף דער האַלב אײַנגעזונקען אין שנײ. יונגען קריכן איבער די קלעצער, דערגרײכן ביזן שפּײַכלער. די טירן פֿון שפּײַכלער שטײען אָפֿן, און פֿאַר די טירן שטײט אַ גרױסע װאָג. אײנער לײגט אַרױף געװיכט אױף דער װאָג, און דער „שרײַבער" (אַ יונגער־מאַן אין אַ פּעלצל און אין אַ פֿוטערנעם קאָלנער) האַלט אַ ביכל אין דער האַנט און שרײַבט די געװיכט אין ביכל אַרײַן. דורך די אָפֿענע פֿאָרטקע קומען אַרײַן צו פֿאָרן אײן פֿור נאָך דער צװײטער, מען נעמט זעקלעך אַראָפּ, מען װעגט אָפּ, און מען טראָגט זײ אין שפּײַכלער אַרײַן.

נאָטע, דער יונג בײַ די פֿערד, אַ הױכער ברײט־בײניקער, פֿון ר' יחזקאלס „גװאַרדיע", מיט אַ שװאַרץ, אָפּגעברענט געזיכט, מיט ליכטיקע צװײ גרױסע אױגן, װאָס קוקן פֿון דער װײַטן װי צװײ שטורקאַצן, פֿירט אַרױס פֿון שטאַל צװײ הױכע פֿערד, בולאַנעס. אײנס פֿון די פֿערד האָט אױפֿן שטערן אַ שװאַרצן רונדן פֿלעק, װאָס האָט פֿון צװישן זײַן גרױען שאָקאָלאַד־קאָליר װי אַ שװאַרץ אױג געשײַנט. די האָר בײַם האַלדז זענען בײַ בײדע פֿערד געװען צעקעמט און אײַנגעפֿלאָכטן אין פֿלעכטלעך. די האָבער־קינדער זענען געװען די ליבלינגען פֿון ר' יחזקאלן. זײ האָבן אים פֿאַרשטאַנען, האָבן געװוּסט, װען דער װעג איז נױטיק. די בײַטש האָט מען נאָר פֿאַר זײ אַלס פּאַראַד געהאַלטן. עס איז נאָך נישט געװען דער פֿאַל, אַז זײ זאָלן אים שבת אין װעג איבערלאָזן. זײ האָבן עפּעס װי געפֿילט, װען עס איז פֿרײַטיק און מע דאַרף זיך אױפֿן שבת אַהײמאײַלן. ער האָט זיך געקענט אױף זײ פֿאַרלאָזן. און װען זײ פֿלעגן אַזאַ שטיקל באַװײַזן, האָט ער זײ אַלע אַלײן מיט זײַן האַנט געגלעט...

געזאָגט האָט מען, אַז ר' יחזקאלס פֿערד זענען נשמות פֿון אַלטע בעל־חובֿות, װאָס זײערע װעקסלען ליגן נאָך בײַ אים אין שאַנק, און זײ קענען נישט קײן רו אין קבֿר האָבן, ביז זײ װעלן אים דעם חובֿ נישט אָפּצאָלן...

נאָטע האָט געטראָגן זײַן װינטערדיק קורץ פּעלצל מיט לאַנגע לעדערנע שטיװל און אױפֿן קאָפּ דאָס זעלנערישע רונדיקע פֿוטערן היטל, אױף װעלכע עס האָט נאָר דאָס בלעכל געפֿעלט. און מיט אַ מין רחבֿותדיקײט האָט ער זײַנע חבֿרים צוגעפֿירט צום װאָגן, זײ די כאָמעטקעס מיט די מעשענע קאַנטן אױף די העלדזער אָנגעטון, און מיט דעם נײַעם געשפּאַן אױסגעצירט. דערנאָך האָט ער די בלױע בענדערנע לײצעס בײַם דישל פֿאַרבונדן און ער האָט זיך גענומען צום געזעס. אַנטעק האָט פֿון בױדעם די האָקעס מיט די שטריק אַראָפּגענומען און זײ אונטערן געזעס פֿאַרפּאַקט. אַרײַנגײענדיק אין שטאַל, האָט דערװײַל נאָטע אין פֿענצטער פֿון דער קיך אַן אױג געװאָרפֿן, זײַן אױג האָט זײַן שליחות ערפֿילט, און באַלד נאָך אים האָט זיך נאָכגעלאָזט יענטע דאָס דינסטמײדל. דאָס רױטע, געזונטע בלוט, װאָס האָט אין אירע דיקע, פֿלײשיקע הענט גערונען, האָט דורך דעם צעריסענעם קאַפֿטן אַרױסגעשפּראָצט. אירע שװאַרצע לאָקן איבערן רױטן געזיכט און די שװאַרצע אױגן מיט די שװאַרצע, שאַרפֿע ברעמען אין איר יונג־בלוטיק געזיכט האָבן װערטער גערעדט — „פֿײַער און פֿלאַם“. זי איז פֿלינק אַרײַן אין שטאַל נאָך נאָטען, און נישט רעדנדיק קײן װאָרט, האָט זי פֿון אונטערן קאַפֿטן אַ האַלב געקאָכטע הון אַרױסגענומען און אים דערלאַנגט.

נאָטע האָט עס צוגענומען, עפּעס װי עס קומט אים דאָס.

זי האָט נאָך געװאַרט...

ער האָט געװוּסט אױף װאָס...

און װײַל זי האָט געװאָלט, װיל ער דװקא נישט. זי הײבט אױף אַ שטרױ און מאַכט זיך אַרױסגײענדיק.

איצט װיל ער. ער כאַפּט זי אָן, נעמט זי פֿעסט אַרום מיט בײדע הענט, און האַלטנדיק אין די אָרעמס די בײַטש, זאָטלט ער איר אָן אַ גראָבן קוש אױף דער באַק.

— נו, זאָלסטו אַזױ לעבן, אױב װעסט מיט מיר חתונה האָבן — זאָגט זי צו אים, אַװעקנעמענדיק איר געזיכט.

— פֿלינקער, די בעל־הביתטע גײט, כאַפּ... — מאַכט ער צו איר און שטופּט זי אַרױס.

זי דערשרעקט זיך, כאַפּט זיך אױף, אָבער באַלד איבערצײַגט זי זיך, אַז ער האָט זי אָפּגענאַרט, בלײַבט זי שטײן בײַ דער שװעל פֿון שטאַל:

— צעברעכן זאָלסטו הענט און פֿיס אױפֿן װעג! — זאָגט זי מיט אַ שעלמיש געלעכטער אַרױסלױפֿנדיק.

— דו, סוקע אײנע — לאָזט ער זיך נאָך נאָך איר.

דאָס שרײַבערל בײַ דער װאָג, באַמערקנדיק װי זי לױפֿט אַרױס פֿון שטאַל, װינקט ער צו אַנטעקן דעם הױפֿװעכטער.

— פּשאַ קרעװ — לאָזט זיך אַנטעק נאָך איר.

זי שטעקט אַרױס אױף זײ די צונג און װערט פֿאַרשװוּנדן אין הױז פֿון דער קיך.

אַ קנאַק פֿון נאָטעס בײַטש און אַן עזותדיק רעשן פֿון רעדער האָבן צו װיסן געגעבן, אַז די פֿור שטײט שױן פֿאַר דער טיר געשפּאַנט.

און באַלד האָט מען אָנגעהױבן צו טראָגן פֿון שטוב אױפֿן װאָגן פּעקלעך און פּעקלעך. ר' יחזקאל רירט זיך נישט אין װעג אַרײַן אָן צעדעך־לעדערעך. ר' יחזקאל האָט זיך געװיזן אין גרױסן, ברײטן שאָפּנפֿעלץ, דעם װינטערדיקן פּאַלטן מיט די ברײטע אַרבל האָט מען איבערן געזעס געלײגט (װאָרעם אַ טאָג איז געװען אַ שײנער, דער פֿראָסט האָט געלאָזט, און די זון האָט אין הימל געלאַכט), נאָך אים זײַן װײַב מלכּהלע — מיט אַ ברכה אױף די ליפּן, און חבֿרה קינדערלעך, קלײנע און גרױסע, טײל האַלטנדיק אין די הענט גמרות — מיטגענומען אין חדר אַרײַן נאָכן אָנבײַסן, קלענערע — בײגל מיט פּוטער, נאָך טײל האָט דער באַהעלפֿער אונטערגעשטופּט: „אין חדר אַרײַן". די קינדער אָבער, מערסטנטײל אין פּעלצלעך אָנגעטאָן, װאַרטן אַרום דער פֿור.

— זײדעשי, זאָל דער זײדעשי פֿאָרן געזונטערהײט!

— בלײַבט געזונט און לערנט מיט חשק! — האָט זײ דער זײדע איטלעכן באַזונדער די האַנט געגעבן, פֿון דער הױזן־קעשענע אַ גרױסן בײַטל אַרױסגענומען און די קינדער לעצטגעלט געטײלט.

פֿון דעם פֿענצטער פֿון צװישן די צװײ געהאָפֿטענע גאַרדינען האָט אַ מײדלס געזיכט אַרױסגעשײַנט. דאָס האַלבע געזיכט, אַן אײדל גערײטלטע באַק מיט אַ שװאַרצן זײַדענעם לאָק און מיט אַ בלױען באַנד פֿאַרבונדן, האָט אײדל און אַריסטאָקראַטיש פֿון דער װײַטן צום פֿאָטער אַהין געשאָקלט:

— פֿאָר געזונטערהײט, טאַטעשי!

ר' יחזקאל איז אױפֿן װאָגן אַרױף. זיצנדיק אױפֿן װאָגן, האָט ער נאָך עפּעס מיט ר' טובֿיהן, זײַן מענטש, גערעדט, געזעגנט זיך, און אַהין געשאָקלט צו מלכּהלען: בלײַב געזונט, בלײַב געזונט! דערנאָך צום מײדלס ליכטיקן געזיכט: בלײַב געזונט, לאהלע! און צו די אײניקלעך פֿון װאָגן אָנגעזאָגט:

— איר זאָלט באַגערן צו לערנען!

אין אַ װינקל איז יענטע געשטאַנען. אירע הענט האָט זי אױפֿן האַרץ פֿאַרלײגט און געקוקט אױף נאָטען, װי ער זעצט זיך שטײַף און שטאַרק אױף דעם קאָרשל אין זײַן קורץ פּעלצל, און דאָס ממזרישע װױלעשע היטל װינקט ער אַראָפּ צו איר. ער האַלט די לײצעס אין דער האַנט, גרײט אין דער װעלט זיך צו לאָזן, װי זײַנע פֿערד, די חבֿרים, װאָס קענען נישט אײַנשטײן און האַקן מיט זײערע פּאָדקאָװעס אױף די שטײנער.

יענטע האָט געשמײכלט.

נאָטעס אַ קנאַל פֿון דער בײַטש האָט איר אַ גרוס אָפּגעגעבן: בלײַב געזונט, יענטע!

די סאָפּנדיקע פֿערד האָבן זיך אין דער װעלט געלאָזט, אױסמײַדנדיק דאָס שטילע, רויִקע, פֿרימאָרגנדיקע שטאָטגעסל — און נאָטע מיטן זעלנערישן היטל איז ערגעץ פֿאַרשװוּנדן געװאָרן...

אין דער שטוב בײַ ר' יחזקאלן איז איצט שטיל. דער עולם האָט די געשעפֿטן אָפּגעמאַכט. די פֿרעמדע, װאָס זענען בײַ נאַכט געקומען, האָבן זײערס פֿאַרקױפֿט, אײַנגעשפּאַנט און אָפּגעלאָזט זײער אָרט אַנדערע סוחרים, װאָס װעלן קומען בײַ דער נאַכט. די גרױסע קאַנאַפּע זעט זיך ערשט איצט אַרױס מיט איר לעדערנעם, אַלטמאָדישן איבערציִער און מיט אַלע אירע גריבער און בערגער, װאָס זענען אין איר. דער לאַנגער טיש אין מיטן שטוב איז באַשריבן מיט קרײַד, דער שװאַרצער אױװן איז באַשריבן, די הױכע שאַנק איז באַשריבן און אַלע שטולן און בענק זענען „אָנגערעכנט", און די רעכענונגען אױף טיש און בענק, אױף שראַנקען און װענט זעען אױס װי כּלי־זײן, װאָס די זעלנער האָבן זײ איבערגעלאָזט אױפֿן שלאַכטפֿעלד און זענען אַנטלאָפֿן פֿון זײ. און די רעכענונגען קוקן אײנע דער צװײטער אָן, און קריגן זיך, און שטעכן אײנע די צװײטע די אױגן אױס...

באַלד זענען אַרײַנגעקומען צװײ נידעריקע, פֿעטע יונגע־מאַנטשיקלעך, כאַצקל און בערל, מיט נידעריקע, רונדיקע בײַכלעך. די משפּחה־גריבעלעך בײַ זײערע װינקלנעזער זאָגן אױס, אַז זײ זענען ברידער. ר' יחזקאלס שװעסטערקינדער. אַ מאָל זענען זײ צװײ יונגע לײַטלעך אױף קעסט געװען — הײַנט זענען זײ אױך נאָך קעסט־יונגע־לײַטלעך — נאָר זײ דרײען זיך שױן אין שטוב אַרום. משפּחה מיטן שטוב, קומען זײ נאָכן אָנבײַסן צולײגן זיך אױף דער קאַנאַפּע, פֿאַר מיטאָג.

בײדע מיט אַ מאָל, װי עס פּאַסט פֿאַר צװײ ברידער, האָבן זײ זיך בײַנאַנד אױף דער קאַנאַפּע אַרױפֿגעלײגט. די פּאַלטאָס אױסגעטאָן, קונציק זײ פֿאַר קישעלעך געמאַכט און אונטער די קעפּ זיך אַרונטערגעלײגט. צו ערשט האָבן זײ זיך אין דער שטיל, אַזױ װי עס װאָלט זײ אַ שאָד זײַן אױף דעם אַ װאָרט אױסצוניצן: געשטופּט זיך, געשטױסן זיך. יעדער האָט פֿאַר זיך דעם אָנלענער געװאָלט. נאָר אַזױ װי זײ האָבן זיך אָן װערטער געקריגט, אַזױ האָבן זײ אױך אָן װערטער צװישן זיך שלום געמאַכט. אײנער האָט דעם אָנלענער גענומען, און דער צװײטער האָט זיך צו זײַנע פֿוסנס געלײגט.

כאַצקל, דער עלטסטער ברודער, האָט קונציק זיך געקראַצט מיט אײן פֿינגער אין זײַן געל בערדל און האָט זיך פֿאַרטראַכט אױף אַ רעכענונג, װאָס איז אים קעגן איבער פֿאַר די אױגן געשטאַנען:

זיבן מאָל אַכט־און־דרײַסיק, װיפֿל האָבן מיר, האַ, בערל?

נאָר בערל האָט אים מיט דער נאָז אָפּגעענטפֿערט. האָט זיך כאַצקל מישבֿ געװען, זיך צו דער װאַנט אױסגעדרײט, און עפּעס װי װעלנדיק אָפּטון בערלען, האָט ער אױך דאָס זעלבע געטאָן...

קאַפּיטל צװײ: אַ הײַזל בײַ דער װײַסל

אײנס אַלײן און פֿאַר זיך אַלײן שטײט זיך אַ הײַזל אין טאָל צװישן צװײ הױכע בערג, װאָס לאָזן זיך הױך און װײַט אין דער װעלט אַרײַן, בײַם ברעג פֿון טײַך װײַסל. װינטער איז עס. גאָטס װעלט איז אין גאַנצן אין שנײ פֿאַרטרונקען. אונדזער הײַזל, װי אַן אַלטער בעל־הבית אין תּכריכים, שטײט זיך בײַם ברעג, קוקט זיך צו צום פֿאַרפֿרױרענעם טײַך, זײַן שכן, און עס שװײַגט, ביז דער טײַך װעט צו תּחית־המתים אױפֿשטײן. דערװײַל איז דער טײַך געשטאָרבן, געפֿרױרן און מיט אַ װײַסן קיטל אײַנגעהילט. ראָבן פֿליִען אױף זײַן ברײט און לענג, שטעלן זיך אױף דעם טײַכס רוקן און לעכערן זײַן אָפּגעטאָקטע דעקע. טײל מאָל גײט אַ מענטש איבערן טײַך, און דעם מענטשנס פֿיס טוקן זיך אין דעם װײַסן, טיפֿן שנײ. און פֿון בײדע זײַטן הײַזל זעען אױס די הױכע בערג, װי שטיקער געפֿאַלענע פֿליגלען פֿון אַן אָדלער, װאָס ליגן אײנער אױפֿן צװײטן, אָדער װי שטיקער געפֿרױרענע װאָלקן װאָלטן געפֿאַלן אײנס אױפֿס צװײטע. אױף די רוקן בערג קריכן נידעריק שנײ־בױמעלעך; אײן בױמל, באַדעקט פֿון קאָפּ ביז די פֿיס אין שנײ, האָט זיך אױפֿן שפּיץ באַרג אַרױפֿגעכאַפּט. עס שטײט אײנס אַלײן אין דער הױך און עס קוקט זיך װײַט און ברײט אין דער װײַסער װעלט... בײַם ברעג פֿון טײַך, צופֿוסנס דעם באַרג און צוקאָפּנס דעם טײַך, שטײט אַ שערענגע בײמער, אײנס נאָכן אַנדערן מיט שנײ באַדעקט, װעלכע זעען אױס װי װײַסע עדות, װאָס שטײען און היטן דעם ריזיקן מת, דעם טײַך...

אין דעם הײַזל זיצט אַ משפּחה פֿון יאָרן לאַנג. דאָרט לעבט מען מיט זיך און מיטן טײַך, דעם שכן. „חײם איבערפֿירערס" הײסט דאָס הײַזל הײַנט. אַ מאָל מיט אַ דרײַסיק יאָר צוריק האָט עס געהײסן „משה איבערפֿירערס", און אפֿשר אין צװאַנציק יאָר אַרום װעט עס גאָר הײסן „דוד איבערפֿירערס". נאָר עס איז נישט קײן חילוק, דער נאָמען טױשט זיך נאָר מיט די יאָרן. אָבער דאָס הײַזל, דאָס װאַסער און דער נאָמען „איבערפֿירער" בלײַבן ביז איצט. דער הײַנטיקער „איבערפֿירער" הײסט חײם און איז אַ ייִד פֿון אַ יאָר פֿופֿציק, אַ הױכער און אַ דאַרער. דאָס פּנים אױסגעצױגן און די װײַסע באָרד אױסגעצױגן, און דער הױכער געקנײטשטער שטערן איז אױסגעצױגן. אַ װאַסערקינד, אױפֿגעצױגן געװאָרן בײַם װאַסער, און װער װײסט אױב זײַן קבֿר װעט נישט זײַן אין װאַסער. נו, װעט עס אין װאַסער גופֿא נישט זײַן, על־כּל־פּנים װעט עס זײַן בײַם װאַסער. און װעט אַ געװיסער קומען, װעט אים דאָס װאַסער פֿון קבֿר אַרױסנעמען און מיטפֿירן אים מיט זיך קײן דאַנציק, אַזױ װי עס האָט מיט זײַן פֿאָטער און מיט זײַן זײדן געטאָן... און װאָס איז דער אונטערשיד, צי מיט דער ערד, אָדער מיטן װאַסער אױסגעמישט צו װערן? די ערד איז טױט, זי שװײַגט תּמיד און שטײט תּמיד אױף אײן אָרט, דאָס װאַסער לױפֿט, אײַלט זיך אין דער װעלט אַרײַן, עס לעבט כאָטש...

משפּחה מיטן װאַסער איז ער שױן פֿון לאַנג. דאָס װאַסער דאַרף יעדעס יאָר אַ מענטש, און זײַן משהלע איז שױן פֿון לאַנג מיטן װאַסער געװאָרן אױסגעמישט, און דרעמלט דער „איבערפֿירער" אַ מאָל שבת נאָכן מיטאָג בײַם ברעג אײַן, און אַ כװאַליע קומט צו לױפֿן און רױשט, דאַכט זיך אים, אַז משהלע מיט זײַנע חבֿרים, די כװאַליעס, זענען אים געקומען װעקן...

זומער ציט ער די פּרנסה פֿון װאַסער, אַ גאַנצע װאָך איז ער אױף דעם שיפֿל, און זײַן לײַװנט שפּאַלט און שײדט אָפּ אײן הימל פֿון צװײטן... שבת. דאָס װאַסער — פֿירט זיך ייִדישלעך, עס האַלט מיט שבתים און יום־טובֿים, שטיל איז עס, עס קושט אײן כװאַליע די צװײטע, און ער מיטן װײַב זיצן פֿאַר דער טיר. ער זאָגט פּרק, דאָס װײַב לײענט אין „צענע־װערענאָ", און זײ דערצײלן די כװאַליעס גאָטס װוּנדער, און יעדער כװאַליע כאַפּט אַ װאָרט און מאַכט פּליטה. װינטער איז דער טײַך געפֿרױרן, צוגעדעקט אין זײַן שײד. דאָס הײַזל איז פֿאַרשנײט, פֿאַרשאָטן ביז, פֿון קאָפּ ביז צו די פֿיס. פֿון דעם בלומען־פֿאַרקאָװעטן פֿענצטערל שטאַרט אַרױס דעם איבערפֿירערס אַן אױג און באַטראַכט דעם שותּף, דעם טײַך, װי ער איז צוגעדעקט, געפֿרױרן. דער איבערפֿירער קוקט און קרעכצט. צװײ זענען געפֿרױרן: דער טײַך הינטערן אײַז און דער איבערפֿירער אין זײַן הײַזל. און װען דאָס װאַסער רײַסט זיך פֿון הינטער זײַן דעקע אַרױס און לעבט אױף, דענצמאָל קריכט פֿון זײַן װינטערדיקן קבֿר אױך דער איבערפֿירער אַרױס, האָט הנאה פֿון זײַן שותּף, װאָס איז צו תּחית־המתים אױפֿגעשטאַנען, און ער שמירט אױס זײַן שיפֿל מיט סמאָלע.

בײַ נאַכט. די געגנט איז אַרום שטיל. דער הימל קוקט מיט ליבשאַפֿט אױף דער װעלט, װי אַ טאַטע אױף זײַן הױזגעזינד. די פֿעלדער זײַנען מיט שנײ באַדעקט, און די בערג זײַנען װי טױטע ריזן אין זײערע תּכריכים. דענצמאָל שימערט פֿון איבערפֿירערס פֿאַרקאָװעטן פֿענצטערל אַ שטראַל ליכטיקײט אַרױס און דרינגט ערגעץ װוּ אין דער װעלט אַרײַן. װײַט ערגעץ בלאָנדזשעט אַ פֿוסגײער, ער דערזעט דעם שטראַל, װעלכער פֿירט אים גלײַך צום פֿענצטער פֿון הײַזל די נאַכט איבערצונעכטיקן.

עס איז נאָך װינטער. מיט שנײ אַרום איז אַלץ נאָך באַדעקט, נאָר דאָך קוקט שױן גאָט פֿון דער הױך מיט קלאָרע אױגן אַראָפּ. די זון איז איבער די גרױע װינטערדיקע װאָלקן פֿאַרשפּרײט, און אירע שטראַלן לעכערן די װינטערדיקע דעקע. אױף די אַרומיקע בערג צעגײט דער שנײ קלאָר, רײן; קײן מענטשנס פֿוס האָט נאָך נישט זײער רײנע װײַסקײט באַרירט, און גאַנצע שטראָמען צעגאַנגענער שנײ לאָזן זיך גלעטנדיק פֿון די בערג אַראָפּ און פֿאַלן אין דעם האַלב־געפֿרױרענעם טײַך אַרײַן. דאָס אײַז איבערן װאַסער איז רײן און דורכזיכטיק, און דאָס װאַסער קוקט דורך אים, װי דורך אַ קלאָרער שױב אַרױס. טײל מאָל װאַרפֿט זיך אַ פֿיש אַרױף, האַקט אױף די שױב מיטן װײדל, װאַרפֿט אַ בליק אױף גאָטס פֿרײַער װעלט און פֿאַר גרױס גדולה, אַז די מאַמע, דאָס װאַסער, װעט באַלד פֿון זיך די שױב אַראָפּװאַרפֿן, לאָזט ער זיך טיף נאָרקענדיק אין װאַסער אַרײַן די בשׂורה די חבֿרים אָנצוזאָגן. און אַלץ אַרום איז באַהאָפֿטן אײנס מיטן צװײטן, אַלץ האָט דער שנײ צוזאַמענגעגאָסן. קלאָר, רײן, העל, נאָר אײן שװאַרצער פֿלעק שטערט די װײַסע שנײװעלט — דאָס הײַזל, װאָס עס שטײט זיך אײנס אַלײן אין טאָל.

די חײמטע גײט מיטן עמער צו דעם ברונעם, װאָס איז הינטער דעם הײַזל, מיט אַ מאָל דערזעט זי פֿון דער װײַטנס ר' יחזקאלס פֿור. זי האָט באַלד די פֿערד דערקאָנט, און זי האָט צום מאַן דורכן פֿענצטער אַרײַנגעקלאַפּט.

— חײם, דער סוחר פֿון די טראַטװעס פֿאָרט.

— געמאַכט װי אַ חכם, אין אַ פּאָר שעה אַרום װאָלט פֿונעם האָלץ קײן לעק ניט געבליבן — האָט חײם אָפּגעענטפֿערט, אַרױסגײענדיק אױף דער שװעל פֿון דער טיר.

און װאָר איז עס. צװישן די װײַסע פֿעלדער שװאַרצט זיך דער װעג און אױפֿן װעג לױפֿן צװײ גרױע פֿערד, װאָס קומען װאָס אַ מאָל נעענטער.

באַלד איז נאָטע מיט אַ קנאַל פֿון דער בײַטש צום הײַזל צוגעפֿאָרן. די פֿערד זענען געװען צעהיצט, פֿאַרסאָפּעט. ר' יחזקאל, אָנגעטאָן אין זײַן דיקן שאָפּנפּעלץ, איז פֿון דער פֿור אַראָפּ פֿרעגנדיק:

— נו, װאָס מאַכן דאָרט מײַנע העלצלעך?

— מיר האָבן געטאָן װאָס מיר האָבן געקענט. מען האָט נאָך אַ מאָל מיט שטריקאַװעס געבונדן, מיט ברעטער צוזאַמענגעקלאַפּט און מיט גראָבע שטריק צום ברעג פֿאַרפֿעסטיקט, אָבער װער װײסט? שפּיל זיך דיר מיט איר — האָט חײם אַרױסגעלאָזט מאַכנדיק מיט די הענט, װי ער װאָלט דערמיט געװאָלט געבן פֿאַרשטײן די גבֿורה פֿון איר, פֿון זײַן װײַסל.

ר' חײם איז צוגעגאַנגען צו ר' יחזקאלן און האָט אים אָפּגעשטעקט שלום־עליכם, און ר' יחזקאל איז מיט אַן אַראָפּגעלאָזענעם קאָפּ אין שטיבל אַרײַן.

אין דעם קלײנעם רויִקן שטיבל זענען געשטאַנען צװײ הױכע בעטן, פֿול אָנגעלײגט ביז אין האַלבן באַלקן מיט דעקן, אין װעלכע עס האָט זיך אױפֿגעהאַלטן די פֿעדערן פֿון די אַלע גענדז און קאַטשקעס, װאָס די ייִדענע האָט צײַט נאָך איר חתונה יעדן פֿרײַטיק געשאָכטן — אױף אױסשטײַער פֿאַר שװעסטערקינדער אױף חתונות. פֿון דעם קלײנעם שױבן־שענקל, װאָס איז געשטאַנען אין אַ װינקל שטוב, האָבן רױטע עפּל אַרױסגעקוקט, װעלכע האָבן פֿאַרשפּרײט אַן עפּל־געשמאַק אין דעם קלײנעם דאָרפֿישן שטיבל.

ר' יחזקאל האָט זיך בײַם טיש אַװעקגעזעצט. פֿאַר עגמת־נפֿש האָט ער דעם שאָפּנפּעלץ נישט אױסגעטאָן און האָט צום פֿענצטערל אַרױסגעקוקט. אַרום איז נאָך שטיל, נאָר פֿון גאַנץ װײַט הערט זיך אַ מין גיסן. דאָס זאָגט אָן שלעכטע בשׂורות. פֿון ר' יחזקאלס ברוסט האָט זיך אױס געװױנהײט אַ „רבונו־של־עולם" אַרױסגעריסן.

נאָטע איז אַרײַן אין שטוב און האָט עפּעס דאָרט בײַ דער טיר געזוכט. די חײמטע האָט זיך מיט אים געקריגט, װעגן האָלץ האַקן. באַלד האָט אַ פֿײַערל געקנאַקט אין קיך — אַ יײַכל פֿאַרן סוחר אָפּצוקאָכן. די חײמטע בײַ דער קיך זעט, אַז דער סוחר זיצט פֿאַרקלערט בײַם טיש, הױבט זי אים אָן צו טרײסטן.

— זאָרגט נישט, סוחר, װעגן די טראַטװעס, גאָט װעט העלפֿן און װעט אײַער סחורה פֿון װאַסער ראַטעװען.

ר' יחזקאל האָט זיך אומגעקוקט און דערזען די חײמטע. זי, אַ ייִדענע, טרײסט אים, האָט ער זיך פֿאַר זיך אַלײן פֿאַרשעמט, און איז אַרױס אין הױף.

— פֿירט מיך, ר' חײם, צום געהילץ — האָט ער צו חײמען געזאָגט, טרעפֿנדיק יענעם צװײ עמערס װאַסער טראָגן. — נאָטע, קום מיט.

חײם האָט די עמער אין שטאַל געטראָגן. אַלע דרײַ זענען הינטערן הײַזל צום געהילץ אַרונטער.

אַז מען האָט נישט געװוּסט, האָט מען נישט געקענט באַמערקן, אַז דאָרט ליגט האָלץ. האַלבלעך איז עס אין אײַז אײַנגעפֿרױרן, און פֿון אױבן איז עס מיט װאָס צוגעדעקט. נאָר לאַנגע ברעטער זעען זיך װוּ־נישט־װוּ אַרױס, און לאַנגע דיקע שטריק זענען אָנגעבונדן אָן דיקע בױמער, װאָס שטײען בײַם ברעג.

— אַ שלעכט, אַ שלעכט געשעפֿט — ברומט ר' יחזקאל פֿאַר זיך און מעסט מיט דעם שטעקן אין דער לופֿט לױט דעם אױג, װיפֿל אײל װײַט קען דאָס געהילץ ליגן פֿון ברעג.

— מע מוז קײן יאַנאָשעץ גײן פּױערן שאַפֿן, װאָס מער פּױערן, און אַזױ װי דאָס אײַז װעט נאָר אָנהױבן זיך רירן, מוז מען דאָס געהילץ פֿון װאַסער אַרױסנעמען. װיפֿל עס לאָזט זאָל קאָסטן, פֿאַרפֿאַלן.

— װאָס דען? אַז דאָס אײַז װעט אָנהױבן רירן, װעט עס דאָס געהילץ װי אַ פֿעדערל מיטנעמען — שטימט ר' חײם מיט מיט אַ מין באַהאַלטענער גאװה אױף זײַן װאַסער.

— עס ליגט נישט װײַט פֿון ברעג. אין גאַנצן אַן אײל צװײ, דרײַ.

— מע מוז זיך צואײַלן. פֿון אױבן קומט דאָס אײַז אָן אין אַ ליאַדע מינוט — זאָגט ר' חײם שױן גײענדיק.

ר' יחזקאל האָט אים אַ פֿינף רובלדיקן געגעבן, אַז ער זאָל פֿון דאָרף אָקעװיט מיטברענגען און אַלײן איז ער צוריק אין ר' חײמס שטיבל אַרײַן.

אין שטיבל בײַ ר' חײמען האָט זיך געטראָגן אין דער לופֿט אַ ריח פֿון קאַרטאָפֿליעס מיט באָבעס (די חײמטע װײסט שױן פֿון לאַנג, אַז פֿון אירע באָב לעקן די סוחרים די פֿינגער); די חײמטע איז אין גאַנצן אין דער קיך געװען פֿאַרטאָן. נאָטע איז געזעסן אין אַ װינקל בײַ דער קוך, די שטיװל אױסגעטאָן, און האָט זיך די אָניצעס געטריקנט, שמועסנדיק דערװײַל מיט די חײמטע װעגן אַ כּלה. — די חײמטע האָט אים אַ שידוך אָנגעשלאָגן מיט אירס אַ שװעסטערקינד פֿון יאַנאָשעץ, זײער אַ שײן, געזונט מײדל מיט אַ פּאָר הונדערט גילדן. און װעט דער סוחר איבער שבת איבערבלײַבן, װעט זי איר שװעסטערקינד אַהערברענגען.

נאָטע איז געזעסן און האָט דעם שמועס ערנסט אױסגעהאָרכט און מיטן קאָפּ צוגעשאָקלט; געװאָלט האָט ער דערװײַל בײַ דער אַלטער אַ גוט מיטאָג אױסנאַרן. ער האָט זײַן עסק פֿאַרשטאַנען. די אַלטע איז באַלד צו אים משפּחהדיק געװאָרן. ר' יחזקאל איז אַרײַנגעקומען, איז דער שמועס איבערגעהאַקט געװאָרן.

ר' יחזקאל האָט שױן געפֿונען דעם טיש געדעקט מיט עפּעס אַ מין מאָדנע צװעל, װאָס זעט אױס צו זײַן אַ קאָלדרע אױף די בעטן, מיט אַ בלעכענעם אױסגעריבענעם לעפֿל, מיט אַ קלינג פֿון אַ מעסער און אַ גאָפּל, אַ הײמיש געבאַקן ראַזעװע ברױט און אַ זאַלצמעסטל. ר' יחזקאל האָט זיך געװאַשן, אַ המוציא געמאַכט, און די חײמטע האָט אים אַ טעלער דערלאַנגט, פֿון װעלכע די פּאַרע האָט די שטוב אײַנגענומען. ר' יחזקאל האָט קנאַפּ פֿאַרזוכט, אַװעקגערוקט פֿון זיך דעם טעלער, די שירײם איז פֿאַר נאָטען געװען...

ר' יחזקאל האָט פֿלינק אָפּגעבענטשט און איז צום געהילץ אַרױס. ער האָט זיך בײַם ברעג אַנידערגעשטעלט און געװאַרט.

און איבער דער װײַט און איבער דער ברײט פֿון דער װײַסער װעלט האָט זיך זײַן אױג פֿאַרװאָרפֿן. דאָס װאַסער לױפֿט פֿון די בערג און עס גיסט זיך איבערן אײַז. פֿון דער װײַטנס הערט זיך אַ קנאַק. אַ שטיק אײַז, אַ האַלבער טײַך קומט אָן און רײַסט זיך װײַטער, דאָס װאַסער רױשט שטראָמענדיק אין אַ רינע פֿון צװישן צװײ שטיקער אײַז, און מיט אַ רעש שטראָמט עס פֿון דער רינע אַרױס און עס לעכערט דאָס אײַז, אױף װעלכן עס רינט אַרױף. אַ כװאַליע װאַסער קומט אָן צו לױפֿן און גיט זיך אַ גאָס איבערן אײַז, באַלד נאָך דער כװאַליע הערט זיך אַ קנאַק; דאָס אײַז שפּאַלט זיך און אַ ריזיק שטיק פֿון אים שטעלט זיך קאַפּױער און װערט די רגע צעשמעטערט אױף שטיקלעך. דאָס װאַסער לאָזט זיך אין אַ שטאַרקן שטראָם אַרױס פֿון זײַן געפֿרױרענער דעקע, מיטשלעפּנדיק מיט זיך די הרוגים, די צעבראָכענע שטיקער אײַז, און מאַכנדיק מיט זײ אַ שפּילכל, אַ דרײדל אין קאָן, צװישן צװײ כװאַליעס, װאָס אײנע װיל די צװײטע כאַפּן און פּאַטשן זיך אין פּנים אַרײַן.

אָט שװימט שױן דאָס װאַסער און עס ברעכט דאָס אײַז בײַם ברעג, װוּ דאָס האָלץ ליגט. ר' יחזקאל הערט שױן דעם קנאַק. דאָס שטיק אײַז איז געפּלאַצט, נאָר עס רירט זיך נאָך נישט. דער באָלװאַן איז צו גרױס און צו ריזיק, אַז דאָס װאַסער זאָל אים קענען באַװעגן. דאָס װאַסער האַלט דערמיט מלחמה, עס שיקט נאָך אַ כװאַליע און נאָך אַ כװאַליע. דער באָלװאַן רירט זיך נישט. קלענערע שטיקלעך אײַז װערן אין אים צעהאַקט, צעשמעטערט און גײען אונטער, נאָר ער שטײט אָבער נאָך אַ מינוט און אונטער אים הױבט אָן בורטשען, און דאָס אײַז װערט צעטײלט אױף קלײנע שטיקלעך. אָט װײַזט זיך דאָס געהילץ. אײן טראַטװע איז אָנגעבונדן אָן דער צװײטער, און אײנע הױבט זיך, רײַסט זיך פֿון דער צװײטער. ר' יחזקאל קוקט אױף זײַן פֿאַרמעגן. עס שטײט אין סכּנה. די שטיקער אײַז פּרוּװן זיך פֿון אָרט רירן. די שטריק סקריפּען בײַ די בױמער. זײ רײַסן זיך. די לעצטע מינוט. ר' יחזקאל טרעט נעענטער צו צום װאַסער, ער שטרעקט די האַנט אױס, ער װיל אָנרירן מיט די הענט, און קוקט זיך אום, אױב מע זעט נישט די פּױערים. קײנער קומט נישט. דאָס װאַסער לױפֿט, אײַלט, דאָס אײַז פּלאַצט, — זײַן פֿאַרמעגן ראַטעװען, אױ, רבונו־של־עולם, זײַן פֿאַרמעגן ראַטעװען!

קומט אָנצולױפֿן ר' חײם מיט פּױערים אַ גאַנצע מחנה. ר' יחזקאל דערזעט זײ פֿון דער װײַטן, ער װינקט מיט די הענט. די פּױערים קומען נעענטער, טײל האַלטן העק, לאָמען, קײטן און שטריק. ר' יחזקאל קריגט מער מוט, ער לױפֿט פֿאָרױס — ער קוקט נישט אױפֿן אײַז. דאָס װאַסער איז הינטער זײַנע פֿיס, ר' יחזקאל קוקט נישט, — מיט גאָטס הילף, די פּױערים נאָך אים, מע פֿרעגט נישט אױף קײן לױן. װאָס? װען? מען דאַרף דאָס האָלץ ראַטעװען. מען כאַפּט העק אַרױף אױף די טראַטװעס, מען שנײַדט דורך די „שטריקאַװעס", מען שנײַדט אָפּ אײן טראַטװע פֿון דער צװײטער, דאָס אײַז ברעכט זיך, מען האַקט, מען ציט בײַ די שטריק, װער קוקט אױף עפּעס? מען שפּרינגט אַריבער פֿון אײן קלאָץ אױף דעם צװײטן, — פֿון ברעג ציט מען, װיפֿל מען קען, ראַטעװעט מען אַרױס אױפֿן ברעג. די אײנצלנע טראַטװעס בינדט מען מיט שטריק און מע פֿאַרפֿעסטיקט זײ שטאַרקער בײַם ברעג.

און דאָס װאַסער האָט זיך געגאָסן אױפֿן אײַז און מלחמה געהאַלטן מיט אים אַזױ אַז דאָס אױג האָט געצװײפֿלט, װאָס איז מער פֿון אױבן אױפֿן טײַך: דאָס אײַז אָדער דאָס װאַסער. מיט אַ שטראָם האָט זיך געלאָזט און געװאָרפֿן אײן שטריק אײַז אױפֿן צװײטן, און אײן באָלװאַן און מיטן קאָפּ אַרײַן אין צװײטן און יענעם צעשמעטערט אױף שטיקלעך. פּלוצלינג האָט זיך אױפֿגעהױבן אַ שטיק אײַז אין דער הױך און האָט אָפּגעהאַלטן זײַנע חבֿרים, װאָס לאָזן זיך נאָך אים; און די שטיקער אײַז זענען אַרױף אײנס אױפֿן צװײטן, אײנס אױפֿן צװײטן, און אַ באַרג אײַז איז אין מיטן װאַסער שטײן געבליבן, דאָס װאַסער האָט מיט דרך־ארץ געמוזט פֿאַר זײ אָפּטרעטן. נאָר באַלד האָבן די כװאַליעס װאַסער, װי זײ װאָלטן זיך אײן האַנט געמאַכט, גענומען זיך אױף אַ מאָל אַרײַן אין באַרג און אים צעשמעטערט, חרובֿ געמאַכט, און דאָס װאַסער האָט זײ אין דער װעלט געפֿירט, הײַדאַ...

דאָס װאַסער ברעכט אַלץ, און די פּױערים פֿליִען פֿון אײן שטיק אײַז אױפֿן צװײטן.

דערװײַל האָט די נאַכט זיך אָנגערוקט. פֿון אױבן איז דער הימל אין אַ כמאַרע געפֿרױרן געװאָרן, נאָר דאָס װאַסער האָט זיך װײַטער דאָס זײַניקע געטאָן, און די פּױערים האָבן אױך דאָס זײעריקע געטאָן — שײַטלעך האָלץ אין סמאָלע אײַנגעטונקט און אָנגעצונדן, און די נאַכט האָבן זײ באַלױכטן; דער עלטסטער און מיט אים די פּױערים — אײן באַלקע נאָך דער צװײטער אױפֿן ברעג אַרױסגעקריגן, און דאָס װאַסער האָט גערױשט, געװאָרפֿן זיך און דאָס האָלץ געשלעפּט צו זיך.

דערנאָך, אַז מער װי אַ העלפֿט האָלץ איז שױן אױפֿן ברעג געלעגן, האָט ר' יחזקאל זײַן פֿור געשיקט אין שטעטל אַרײַן נאָך בראָנפֿן, אַלײן איז ער צו ר' חײמען אין שטיבל אַרײַן.

בײַם טיש האָט ער געטראָפֿן אַ ייִדן אין אַ לאַנגן פֿוטער מיט אַ לאַנגער, שװאַרצער באָרד. ער איז געזעסן האַלב אַװעקגעלײגט אױף אַ שטול און געשמועסט מיט אַ בחורל פֿון אַ יאָר פֿופֿצן — מיט אַ חנעװדיק פּנימל, װאָס זאָגט מער אױס פֿון פֿאָטערס נגידישקײט װי פֿון פֿאָטער אַלײן. ער איז געװען אין אַ סאַמעטן היטעלע מיט פּאהלעך און מיט אַ זײַדן האַלדזטיכל. אַ נגידישער חן און רויִקײט איז געװען אין זײַן טאַקט, אין זײַן מינע. ר' יחזקאלן איז ער באַלד געפֿעלן. ער איז צוגעגאַנגען און די הענט אױסגעשטרעקט.

— שלום־עליכם, ייִדן.

— עליכם־שלום.

—— היגע? — האָט װער פֿון זײ געפֿרעגט, אָדער בײדע אין אײנעם.

— איך בין אַ קאָנסקעװאָליער, מען דאַרף איבערן װאַסער — ענטפֿערט דער ייִד מיט דער שװאַרצער באָרד.

— איך בין אַ קאָזמערער, טראַטװעס אין דער װײַסל שטײען — ענטפֿערט ר' יחזקאל.

— װער? ר' יחזקאל גאָמבינער פֿון קאָזמער, אפֿשר?

— יאָ. און איר, װער זײַט איר דאָס פֿון קױנסקעװאָליע?

— אָװאַ, ר' יחזקאל גאָמבינער, — פֿרײט זיך יענער און הױבט זיך אױף פֿון שטול — איך בין מרדכי קױנסקער.

— ר' מרדכי קױנסקער פֿון קױנסקעװאָליע? — װוּנדערט זיך ר' יחזקאל. — נו, — ער גײט צו נעענטער צו אים און שטעקט אים די האַנט אױס, —— נו, נו.

— די טראַטװעס זענען נאָך אײַנגעפֿרױרן אין אײַז?

— יאָ, די טראַטװעס זענען געװען אײַנגעפֿרױרן איבערן װינטער. מען האָט גאָרנישט געקענט מאַכן. זײ זענען מיט שנײ געװען באַדעקט. איצט, געלױבט צו גאָט דערפֿאַר, װיפֿל מען װעט קענען.

— אַ שײן געשעפֿט! גאָט זאָל שומר־װע־מציל זײַן — טאַטע אין הימל!

— אַ העלפֿט איז שױן אין דרױסן. מיט גאָטס הילף! די גױים אַרבעטן נישט שלעכט.

אַ מינוט זענען זײ בײדע שטיל געבליבן, שטײענדיק אָנגעלענט בײַם טיש, און האָבן געקלערט אַ רגע. אין דער שטוב איז שטיל געװען, פֿון דרױסן האָט זיך געהערט דאָס גערױש פֿון װאַסער, װי עס רינט אױף די שטיקער אײַז מיט אַ שטילן ערנסטן געבײזער. פֿון דער װײַטן האָט זיך אָפּגעשלאָגן אַ לאַנג אױסגעצױגן קול, װאָס עס האָט זיך געדאַכט, אַז עס גײט פֿון אַ פּוסטן פֿאַס; די אַרבעטער האָבן אײנער מיטן צװײטן עפּעס צו װיסן געגעבן, און דאָס קול האָט זיך מיטן װאַסער־גערױש צוזאַמענגעמישט, און װי פֿון יענער זײַט װעלט אָפּגעשלאָגן.

ר' יחזקאל האָט זיך רויִק אַנידערגעשטעלט אין אַ װינקל און האָט אָנגעהױבן מעריבֿ דאַװנען.

און באַלד האָט ר' מרדכי מיטן בחורל דאָס זעלבע געטון. זײ האָבן אַלע דרײַ אָנגעהױבן אַרױף און אַראָפּ איבער דער שטוב זיך צו דרײען. ר' יחזקאל האָט פֿון צײַט צו צײַט „רבונו־של־עולם" געקרעכצט, באַלד האָבן זײ זיך בײַ דער װאַנט אַנידערגעשטעלט, שטיל געשאָקלט זיך, און שטיל געדאַװנט. אין שטוב איז שטיל געװאָרן, נאָר נאָטעס שנאָרכן איז אױפֿגעגאַנגען פֿון אַ באַהאַלטן װינקל און האָט זיך איבער דער שטוב אױף און אָפּ געטראָגן. די חײמטע איז געזעסן בײַ דער קיך, שפּענדלעך אונטערגעלײגט, די שפּענדלעך האָבן אין פֿײַער געקנאַקט. די חײמטע האָט געקוקט אױף די סוחרים און האָט פֿאַר זײ דרך־ארץ געקריגן. אַזעלכע גרױסע סוחרים דאַװענען אין איר אָרעם אײַנגעפֿאַלן שטיבל, מוז גאָט אַװדאי זײַן בײַ איר אין שטיבל, און זי — אַ חורבן נאָך איר! — זי לײגט נאָך העלצלעך אונטער אונטערן פֿײַער. און זי האָט זיך די האָר אונטערן היכ־, טיכל אַרונטערגערוקט...

פּלוצלינג װען עס איז אַזױ שטיל און מע שטײט שמונה־עשׂרה און אַלץ אַרום שטײט שמונה־עשׂרה, דערהערט זיך פֿון דרױסן אַ גאָס, װי אַ ים װאָלט אונטערגעגאַנגען אין אַ ים... דערנאָך אַ לאַנגע װײַלע אַ שטילעניש.

„האַלטן! האַלטן!" — שרײַט מען.

דאָס קול האָט מיט רעש אָפּגעשלאָגן, אַזױ װי מע װאָלט מיט דער פֿױסט אין פֿענצטער אַרײַנגעקלאַפּט. די חײמטע איז שױן אין דרױסן געװען. נאָטע האָט זיך פֿון שלאָף אױפֿגעכאַפּט, אַ מינוט האָט ער זיך אַרומגעקוקט, אױב עס ברענט נישט. באַלד האָט ער זיך אָן עפּעס דערמאָנט און איז אַרױסגעלאָפֿן. די דרײַ זענען געשטאַנען און געדאַװנט. דאָס ייִנגל האָט זיך נישט געקענט אײַנהאַלטן און איז אין שמונה־עשׂרה אױסגעטרעטן, ער האָט געװאָלט אַרױס פֿון שטוב, נאָר דערזעענדיק, װי די צװײ ייִדן שטײען און רירן זיך נישט פֿון אָרט, האָט עס אים זײער באַנג געטאָן. ער האָט געװאָלט װײַטער זיך שמונה־עשׂרה שטעלן, נאָר ער האָט זיך געשעמט פֿאַר גאָט, האָט ער נישט געװוּסט װאָס צו טון. עס עפֿנט זיך די טיר, עס קומט אַרײַן צו לױפֿן חײם אָן אַן אָטעם.

— פּאַניע, די דריטע טראַטװע איז אַװעקגעשװוּמען.

די ייִדן שטײען שמונה־עשׂרה.

אַ מינוט קוקט זיך דאָס בחורל אָן מיט ר' חײמען און זײ שװײַגן.

די ייִדן גײען אױס שמונה־עשׂרה.

— װאָס איז? — פֿרעגט ר' יחזקאל.

— שײגעץ! — הערט זיך אַ קנאַל פֿון אַ פּאַטש, װאָס ר' מרדכי האָט אָפּגעמאָסטן זײַן זון. — אין מיטן שמונה־עשׂרה אױסגעטרעטן?!

— עס איז אָנגעקומען, אַװעקגעשװוּמען.

— אַװעקגעשװוּמען!

— מען האָט אָנגעהױבן צו נעמען „שװעלן" פֿון דער דריטער טראַטװע, איז אָנגעקומען אַ גרױס שטיק אײַז, װי אַ חיה, און הײַדאַ, אַװעק קײן דאַנציק...

— אַ סך אַרױסגעראַטעװעט?

— אַ פֿערציק־פֿופֿציק שװעלן.

— געלױבט איז גאָט דערפֿאַר! — ער דערמאָנט זיך פּלוצלינג, גײט אַרױף און אַראָפּ איבער דער שטוב, זאָגט עלינו... שפּײַט אױס, די האַנט און זוכט שױן דאָס ביכל אין בוזעם־קעשענע.

קױם אָפּגעזאָגט „עלינו", האָט ער זיך אין פּעלץ אָנגעטאָן און איז אַרױס.

אין דרױסן איז די נאַכט פֿינצטער אַזױ, אַז עס איז שװער צו גלױבן, אַז אױבן איז אַ הימל דאָ, און אױפֿן הימל זאָל נאָך אַ גאָט זײַן...

דאָס װאַסער שטראָמט. מע זעט נישט, מען הערט נאָר די קראַפֿט פֿון כּעס, װי עפּעס אומגעהױערס װאָלט געקומען די גאַנצע װעלט אײַנצושלינגען. ר' יחזקאל דערשרעקט זיך. ער הײסט אױפֿהערן צו אַרבעטן, מע זאָל נישט די טראַטװעס צונעמען. איבער נאַכט זאָל מען זיך אױף גאָטס חסד פֿאַרלאָזן און איבערלאָזן די טראַטװעס בײַם ברעג אָנגעבונדן, און ער איז בטוח, אַז גאָט װעט אים נישט פֿאַרלאָזן.

און מיט אַ רויִק האַרץ, מיט בטחון אױף גאָטס חסד גײט ער אַװעק צוריק צו חײמען אין שטיבער צו עסן װעטשערע און מיט אַ מזומן צו בענטשן.

די סוחרים זענען געזעסן שטיל בײַם עסן, יעדער פֿאַרטאָן אין זײַנע חשבונות. פֿון דרױסן הערט זיך דעם װינטס קלאָגן און דאָס װאַסער־גערױש. ר' יחזקאל איז גלײַכגילטיק.

— װי האַלט עס בײַ אײַך מיט קאָרן? — פֿרעגט ער ר' מרדכין, כּדי די געדאַנקען צו פֿאַריאָגן.

— בײַ אונדז קאָרן? קײן קערנדל אין די אױגן צו זען. װער האָט?

און נאָך אַ װײַלע שטילשװײַגן.

— כ'האָב אַפֿילו אַ ביסל ליגן. נאָר פֿאַר מיר, אַ ביסל.

— װי טײַער?

— צװײ און דרײַסיק גילדן, צװײ הונדערט און פֿערציק פּאָלניש.

— צװײ און דרײַסיק, טײַער, אין אונדזערע סבֿיבֿות אַ סך ביליקער.

און אַזױ װי זײ װאָלטן זיך שױן געהאַט אָפּגערעדט, נעמט ר' מרדכי אַ זעקל אַרױס און בינדט עס אױף. ר' יחזקאל, רײדנדיק, שטעקט די הענט אין זעקל אַרײַן, נעמט אַרױס אַ פּאָר קערנדלעך, כאַפּט אײנס אין מױל אַרײַן, שפּאַלט עס, און כאַפּט עס װײַטער אױף די צװײ פֿינגער און קנעט עס און לעקט עס.

— דאָס מעל נישקשה. דאָס טײגל, עע! (ער קנײטשט מיט דער נאָז). — װײַט פֿון װאַסער?

— אַ װיאָרסט דרײַ. אַ צװײ הונדערט זעקלעך באַלד בײַם װאַסער.

— ביז װען?

— חצי אײַיִר.

— צו טײַער, אַ פֿינפֿערל אַרונטער.

ר' מרדכי קנײטשט דעם שטערן, אַ צײכן, אַז ער קען נישט.

ר' יחזקאל שנײַדט זיך אָפּ אַ שטיקל ברױט, נישט אַזױ װי צום עסן װי עפּעס צו טאָן.

נאָטע בײַם אױװן הוסט, אַ פּנים, אַז מע האָט פֿאַרגעסן אָן אים, און ער װיל דערמאָנען.

די חײמטע דערלאַנגט מים־אַחרונים־װאַסער.

אַ מינוט שװײַגן זײ. דערנאָך הױבט אײנער דעם צװײטן מיט די אױגן אָן צו װינקען: „נו, ר' יחזקאל", „ר' מרדכי, נו". צום סוף איז אײנער מסכּים און ער הױבט אָן:

— רבותי, מיר װעלן בענטשן.

דער עולם בענטשט אָפּ. ר' יחזקאל דערהױבט זיך דער ערשטער פֿון טיש און פֿרעגט מיט אַ געלעכטערל:

— נו, בחורל, קענסט עפּעס לערנען?

— פֿאַר װאָס נישט? — ענטפֿערט דער בחור.

דער טאַטע האָט הנאה און שמײכלט.

— ער פֿאָרט פֿון דער ישיבֿה — מאַכט אַ באַמערקונג דער פֿאָטער.

— װאָס פֿאַר אַ שיעור לערנסטו?

— דאָװער װעכאָצי דאָװער.

— אָ, אַ װױלער שיעור. עפּעס מיט מפֿרשים? און נישט אױסהערנדיק דעם ענטפֿער פֿון דעם בחורל, װענדט ער זיך צום פֿאָטער אין דער שטיל:

— דער קלײנער געפֿעלט מיר.

— אַ װױלן קאָפּ — ענטפֿערט ר' מרדכי מיט אַ װוּנק.

— נו, איך װאָלט דאָך געװאָלט קױפֿן דעם קאָרן. איר מײנט, אַז איך דאַרף אים, גאָרנישט, נאָר גלאַט אַז איך בין שױן דאָ. מיט האָלץ װעל איך אַ געשעפֿט מאַכן? װאָס? דאַרף מען עפּעס קױפֿן, אַז עס טרעפֿט זיך צו קױפֿן.

— נו, אַדרבה.

— דאָס פֿינפֿערל אָפּפֿירגעלט.

— אַז איך קען נישט.

ר' יחזקאל נעמט אַרױס אַ גרױסן פּאַק פֿון אַ הינטער־קעשענע, עפֿנט אים אױף, נעמט אַרױס אַ פּאָר אײנצלנע הונדערטער, און איז זײ מוסר ר' מרדכין.

— װאָס זאָל מען טון אַז מען קען נישט, — קרעכצט ר' מרדכי און נעמט דאָס געלט.

און דאָס געשעפֿט איז געמאַכט.

װער װײס, װעמעס תּבֿואה פֿון װעמעס פֿעלדער זענען איצט איבערגעגאַנגען פֿון אײן רשות אין צװײטן...

און גאָט האָט געהאָלפֿן. דאָס אײַז האָט עפּעס װי דורך אַ געהײמען באַפֿעל די טראַטװעס געמיטן, װי שװעמלעך קלײנע, װי שפּענדלעך האָלץ האָבן זײ זיך אין דעם זודיקן װאַסער געטוקט, געװאָרפֿן און געטרײסלט. פֿון אָרט האָט זיך נישט גערירט. ר' יחזקאל איז בײַם ברעג געשטאַנען און צוגעזען גאָטס װוּנדער, װאָס ער טוט מיט אים און פֿאַרלאָזט אים נישט. צװײ טעג האָבן די פּױערים געאַרבעט און דאָס האָלץ אױפֿן ברעג אַרױפֿגעבראַכט, און ר' יחזקאל האָט באַשײַמפּערלעך געזען גאָטס הילף.

דאָנערשטיק האָט זיך ר' יחזקאל מיט ר' מרדכין געזעגנט. ר' מרדכי האָט נעבעך געמוזט איבערבלײַבן איבער שבת בײַ חײמען, ער האָט איבערן װאַסער נישט געקענט אַריבער.

און װען נאָטע איז מיטן קורצן פּעלצל אױפֿן װאָגן געזעסן, דאָס זעלנערישע היטל אױפֿן קאָפּ, װאַרטנדיק אױפֿן בעל־הבית, איז די חײמטע אַרױס אױף די טרעפּלעך. זי האָט געקוקט אױף נאָטען און האָט מיט איר אַלטן גרױען קאָפּ, װאָס איז אין איר גרױען טיכל געװען אײַנגעפֿאַסט, צוגעשאָקלט. אין מוח איז איר עפּעס אַ געדאַנק קלאָר געװאָרן: אַזאַ יונג איז דאָס, דער נאָטע, אָפּגעגעסן בײַ איר (זי האָט אים מיט דעם בעסטן געפֿיטערט), געמײנט, אַז ער װעט מיט איר, מיט איר שװעסטערקינד משפּחה װערן, און ער זיצט זיך גאָר אױף דער פֿור, און די פֿערד װילן אים אַװעקטראָגן. אַזאַ יונג איז דאָס... ער האָט זי אָפּגענאַרט און קײן רעכטע פּרעטענציע קען זי דאָך נישט האָבן צו אים. װאָס טוט ער דען? ער פֿאָרט אַװעק מיט זײַן בעל־הבית, נו, װאָס דען זאָל ער טאָן, בײַ איר איבערבלײַבן? אָבער שאָקלען מיטן קאָפּ האָט זי געהאַט אױף װאָס — און זי איז אױף די טרעפּלעך געשטאַנען, געקוקט אױף נאָטען און זי האָט מיט דער גאָמבע צוגעשאָקלט.

— אַזאַ יונג איז דאָס! אָ, װאָס אַזאַ יונג קען!

— נאָטע האָט דעם קאָפּ אַװעקגענומען און געקוקט ערגעץ אין דער װעלט אַרײַן, אַ פּנים, געמאַכט זיך נישט זען, און האָט געפֿײַפֿט צו די פֿערד.

— װי ער זיצט זיך דאָ אױף שטײַף אױף דער פֿור — האָט זי געזאָגט מער מיטן קאָפּ װי מיטן מױל.

— װאָס? האַ? — פֿרעגט נאָטע און שטעלט אױס פֿרום די אױגן.

— װאָס? װאָס? האַ? און אָנגעפֿרעסן האָסטו דיך? און אָנגעזױפֿן האָסטו דיך? האַ? װאָס? — האָט די אַלטע געשאָקלט מיטן קאָפּ.

— אַ װױלער יונג, נאָטע, אַ װױלער יונג, כ'לעבן. אָנגעגעסן זיך, אָפּגענאַרט די אַלטע, כ'לעבן. אַ שידוך װיל זי? — זאָגט ר' חײם אָנקוקנדיק, און קלאַפּט נאָטען אױף די פּלײצעס.

— נו, װאָס דען, ר' חײם? — מאַכט נאָטע מיט די אױגן און מיט די פּלײצעס — אַז מע גיט, נעמט מען?

— און האָסטו נישט צוגעזאָגט אַ חתן װערן, פֿרעסנדיק און זױפֿנדיק — איז די חײמטע געװאָרן דרײסטער.

— אַלטער נאַר, זאָלסט אַזױ לעבן! — און די חײמטע כאַפּט זיך אױף און לױפֿט אַרײַן אין שטוב.

באַלד איז ר' יחזקאל אין שאָפּנפּעלץ אַרױס און אַרױף אױפֿן װאָגן.

— בלײַבט מיר געזונט — האָט נאָטע אַרײַנגעשריגן דורך דעם פֿענצטער, װען די פֿערד האָבן אָנגעהױבן צו רירן.

— פֿאָר געזונטערהײט און צעברעך הענט און פֿיס — האָט אים די אַלטע נאָכגעשאָלטן, פֿילנדיק עפּעס אין האַרץ, אַז ער האָט איר אַן עװלה געטון.

נאָטע האָט איר מיט אַ קנאַל פֿון דער בײַטש אָפּגעענטפֿערט.

קאַפּיטל דרײַ: די רעכענונג

דאָס האָלצגעשעפֿט פֿון ר' יחזקאלן האָבן שותּפֿות פֿיר שותּפֿים, „קעפּ" אָבער נאָר דרײַ: ר' יחזקאל אַן עיקר־שותּף; דער מחותּן, ר' חײם ראָזנקראַנץ, אַ צװײטער עיקר־שותּף, און מאָטעלע, ר' יחזקאלס אַן אױסגעגעבענער זון, טאַקע ר' חײמס אײדעם, און עוזרל, ר' חײמס אַן אױסגעגעבענער זון, טאַקע ר' יחזקאלס אַן אײדעם, — זײ בײדע — אַ דריטער „קאָפּ".

די רעכן־מײַסטערס זענען דער יונגער דור, מאָטעלע און עוזר. זײ רעכענען הײַנטמאָדיש, אױף פּאַפּיר מיט טינט און פֿעדער. יעדער רעכנט באַזונדער, לױפֿן זיך אַלע װײַלע צוזאַמען און לױפֿן זיך װײַטער, און קײן מאָל קומט די רעכענונג נישט אױס בײַ זײ גלײַך, ביז די אַלטע נעמען צו שטיקלעך קרײַד און הױבן אָן צו רעכענען אױף זײער אופֿן נאָך — מיט גלײַכע און קרומע פּאַסקעלעך און די רעכענונג װערט געמאַכט.

דאָס איז אַ פּראָסטע שבת צו־נאַכטס־רעכענונג. אַז עס קומט דער יאָר־רעכענונג (דאָס איז סוף װינטער און סוף זומער), דענצמאָל שיקט מען נאָך ר' װאָלף דעם שרײַבער, דעם באַװוּסטן חידוש־טרעפֿער; און אױב עס איז נאָך דאָ עפּעס שװערערס קומט שערעצקע דער „אַדװאָקאַט" אַלײן, דער װאָס שרײַבט אַלע קאָנטראַקטן מיט די שׂררות.

די אַלטע, אין אמתן, װײסן נישט, צו װאָס מען דאַרף די גאַנצע רעכענונגען. פֿון אַ רעכענונג פֿאַרדינט מען נישט, און צו קײן רעכענונג לײגט מען נישט צו. און װאָס איז דער אונטערשיד צו װיסן װיפֿל, װײסט מען נישט? קומט די ברכה אַרײַן, אין װידער אַרום, זײ װײסן דעם גאַנצן רעכענונג אױפֿן קאָפּ, װײסן אין װעלכן געשעפֿט מען האָט צוגעלײגט און אין װעלכן פֿאַרדינט. זײ האָבן אָפּגעלעבט זײער ביסל יאָרן און האָבן פֿון קײן רעכענונג נישט געװוּסט, איז אױפֿגעשטאַנען דער יונגער דור און האָט אײַנגעפֿירט רעכענען — רעכנט מען, כאָטש נאָך יעדער רעכענונג, װײסט מען שױן פֿריִער, מוז אַרױסקומען אַ מחלוקה. — „אין אמתן — טענהן די אַלטע — װאָס איז דער חילוק: מאָטעלע איז נישט מײַן קינד װי עוזרל? מאַכט אײנער אַ ברית, אַ בר־מיצװה, איז עס נישט מײַן שׂימחה פּונקט אַזױ װי דײַנע?"

דער יונגער דור זאָגט, אַז מען דאַרף װיסן פֿון אַ רעכענונג, אַז דאָס געשעפֿט „פֿאַרלאַנגט" צו װיסן פֿון אַ רעכענונג — נו, מילא, רעכנט מען, קומען אַרױס מחלוקות, זאָל גאָט אױסהיטן.

די יונגע קריגן זיך, די שנור מיט די טאָכטער. צװישן איטע, מאָטעלעס װײַב, און גאָלדע, עוזרס װײַב, איז אַ באַשטענדיקע מחלוקה. גאָלדע, ר' יחזקאלס טאָכטער, װאָס איז עוזרס װײַב, זאָגט, אַז צװישן די צװײ מױערן, װאָס איר שװער ר' חײם האָט, שטעקט פֿיל פֿון איר פֿאָטערס געלט. און איטע זאָגט פֿאַרקערט, אַז צװישן די הײַזער, װאָס איר שװער, ר' יחזקאל, האָט, שטעקט פֿיל פֿון איר פֿאָטערס געלט. די אַלטע טענהן, װאָס איז דער חילוק, אָדער פֿון דער מאַמע, אָדער פֿון טאַטן, נאָכן טױט װעט איר זיך גלײַך טײלן, — זענען עס דאָך אָבער יונגע מענטשן.

גאָלדע, ר' יחזקאלס טאָכטער, איז אַ הױכע ייִדענע מיט אַ שײטל פֿון דרײַ לאָקן, װאָס פֿאַרװאַרפֿן זיך אױף איר גלאַנצעדיקן שטערן, מיט אַ געשליפֿן צינגל, פֿאַר װעלכן אַלע ציטערן. מען איז זי תּמיד געװױנט צו זען אין גאַס מיט ייִנגלעך פֿון פֿאָרנט און מיט ייִנגלעך פֿון הינטן, װאָס צופּן זי בײַ דער ברײטער שירץ: „מאַמע, אַ צװײער"! זי איז אַ שׂונא אױפֿס לעבן און טױט דער שװעגערין איטע — און די שװעסטער רעדט אױס אױף איר פֿאַרן ברודער מאָטל, איר מאַן:

— אױ, אױ, מאָטעלע. ביסטו אַרײַנגעפֿאַלן, אַ רחמנות, נעבעך, אױף דיר, װי זעסטו הײַנט אױס. פֿאַר דער חתונה האָסטו אױך אַזױ אױסגעזען? יאָ? — הױבט זי אָן צו באַדױערן דעם ברודער, װען דער לעצטער קומט אַרײַן צו איר מאַן אין אַ װאָכנטאָג און טרעפֿט אים נישט אין דער הײם.

מאָטל איז שױן געװױנט, אַז די שװעסטער זאָל אים באַדױערן, כאָטש ער װײסט נישט, פֿאַר װאָס און פֿאַר װען. פֿלעגט ער איר אַ װאָרט צוּװאַרפֿן: „נו, שװײַג, שװײַג, איך בעט דיך", און פֿאַרלאָזן די שטוב. טײל מאָל אָבער, אַז זי הײבט אָן אױף זײַן װײַב אױסצורעדן, שטעכט דאָס אים: זי איז דאָך זײַן װײַב, פֿאַלט ער אָן אױף איר:

— װאָס איז עס דײַן געשעפֿט? דאָס איז מײַן װײַב, מיט מיר האָט זי חתונה געהאַט, נישט מיט דיר.

— זײַן װײַב... גיט נאָר אַ קוק, װי ער האַלט פֿון איר שטאָל און אײַזן. ר' יחזקאל גאָמבינערס שנור איז זי? אַ מכּה! חײם „סטשערבעס" טאָכטער איז זי, דײַן טאַטנס פֿערדיונגס טאָכטער.

— און דײַן טאַטנס פֿערדיונגס זון איז דײַן מאַן, און װי דו װילסט? — רײצט זיך מיט איר דער ברודער.

—— מײַן מאַן —— חײם „סטשערבעס" זון! (און פֿון כּעס װערט איר גאַנץ פּנים רױט). — גיט נאָר אַ קוק, צו װאָס איטעלע קען ברענגען, זי װעט דיך נאָך ברענגען אין דר'ערד אַרײַן לעבעדיקערהײט. — און זי הױבט אָן צו װײנען.

אין שטוב געפֿינט זיך אַ רעשטל קינדער, און זײ, הערנדיק, אַז די מאַמע װײנט, הײבן זײ אױך אָן צו װײנען.

מאָטל נעמט צוזאַמען די קינדערלעך און טײלט זײ צו גראָשן, אַז זײ זאָלן אױפֿהערן װײנען.

גאָלדע לײגט זיך שױן אין בעט אַרײַן אױף אַ גאַנצן טאָג, און דערנאָך, אַז דער מאַן קומט אַהײם, פֿאַלט זי אָן אױף אים.

— דו האַלטסט אױך אַזױ פֿון דײַן װײַב װי מאָטל? װאָלטסט געזאָלט הערן אױף דײַן װײַב, אָסור־לדבר —— װאָלטסטו דיך מיט אײן װאָרט נישט אָנגערופֿן. מענער, מישטײנס געזאָגט.

און עוזר און מאָטל שטײען בײדע דערנאָך אין שפּײַכלער און באַקוקן דעם װײץ און רעדן פֿון געשעפֿט, גיט עוזר אַ װאַרף אַרײַן אַ װאָרט צו מאָטלען אין מיטן דערינען, אַזױ װי פֿון דער זײַט.

— װאָס האָסטו הײַנט געװאָלט פֿון גאָלדען?

— גאָרנישט, נאַרישקײטן.

— אױף אַ גאַנצן טאָג האָט זי זיך אין בעט אַרײַנגעלײגט.

— װיפֿל האָסטו פֿאַרשריבן אױף די קראָשענװיצער? — פֿרעגט ער אים, כּדי אים פֿון שמועס אַרױסצונעמען.

און נישט אײן מאָל טרעפֿט זיך די מעשׂה פֿאַרקערט, מיט איטעלען און מיט עוזרן.

דער מינהג איז, אַז יעדע שװיגער האָדעװעט אױס אינדיקעס אױף פּסח און גיט דער שנור. אַזױ פֿירט זיך שױן פֿון יאָרן לאַנג. בײַ ר' יחזקאלן אױפֿן הױף דרײען זיך אַרום די אינדיטשקעס, באַשטימט פֿאַר איטען; בײַ ר' חײם ראָזנקראַנץ אױפֿן הױף האָדעװען זיך װײַטער די אינדיטשקעס פֿאַר גאָלדען.

קומט גאָלדע און נעמט אַרױס די אינדיטשקעס פֿון דער מאַמעס הױף און טראָגט זײ זיך אַהײם. װערט דאָך אַ געשרײ, עס קומט איטע נאָך די אינדיטשקעס צו דער שװיגער, און זײ זענען שױן נישטאָ.

— זײ קערן מיר אָן פּונקט אַזױ װי איר, מײַן מאַמעס אינדיטשקעס — טענהט גאָלדע.

לױפֿט אַהײם איטע צו דער מאַמען מיט אַ געװײן: גאָלדע האָט איר די אינדיטשקעס אַװעקגענומען. נעמט די מאַמע דער שנורס אינדיטשקעס און גיט דער טאָכטער אַװעק. קומט דאָך די שנור צו לױפֿן: איר חזקה — װערט, פֿאַרשטײט זיך, אַ מחלוקה.

נעמען די שװיגערס און קױפֿן אין דער שטיל אַנדערע אינדיטשקעס און צעטײלן די שניר.

האָבן זײ טאָפּל.

די אַלטע לײַט װערן דערפֿון געװױר, די קינדער קריגן זיך, און האָבן עגמת־נפֿש.

אַ גאַנץ יאָר, הײסט עס, זענען די שניר נישט ברוגז צװישן זיך — „נישט חבֿר און נישט ברוגז". מען טרעפֿט זיך אין גאַס, שאָקלט מען זיך צו פֿון דער װײַטן מיט אױפֿגעריסענע נעז. אָבער טרעפֿט מען זיך בײַ דער מאַמע (נישט קײן חילוק בײַ װעלכער מאַמע), װען מע פּרעגלט אײַנגעמאַכטס, זאָגט מען זיך „גוט־מאָרגן", „גוט־יאָר", נישט קוקנדיק אײנע אױף די צװײטע, און מע צעטײלט זיך דאָס אײַנגעמאַכטס אין דער שטיל אָן װערטער. אײנע רוקט צו צו דער צװײטער דעם גרעסערן חלק.

— לאָז זי זיך נעמען, װעלכעס זי װיל, — און מען קוקט אױף די װאַנט.

— װאָס איז דער חילוק, דײַנע קינדער װעלן בײַ איר דאָס אײַנגעמאַכטס מיט געזונט אױפֿעסן, און דײַנע קינדער װעלן עס בײַ איר מיט געזונט פֿאַרצערן — זאָגט די שװיגער אָדער די מאַמע, געבנדיק יעדערער איר חלק.

אַז עס קומט אָבער פֿאַרן רעכענונג — נישט פֿון װען און נישט פֿון װוּ, הערט מען אױף זיך צו גריסן, און אַז מען טרעפֿט זיך בײַ דער מאַמען, אָדער בײַ דער שװיגער, זעצט מען זיך אַנידער אײנע נעבן די צװײטע און מע שװײַגט.

די קלײנע קינדער אָבער װײסן נישט פֿון קײן גליקן, און גאָלדעס אַ קינד לױפֿט צו צו דער מאַמען:

— מאַמע, מאַמע, די מומע רופֿט.

די מאַמע שטופּט עס אַװעק פֿון זיך מיט כּעס...

געװען איז עס אין דעם שבת צו־נאַכטס פֿון דעם יאָר־רעכענונג.

די שטוב האָט באַקומען גאָר אַן אַנדערן חן. זי איז אַ יום־טובֿדיקער, װי אין אַן אַטלעסענער קאַפּאָטע אָנגעטון.

איבער דעם גרױסן, לאַנגן, ברײטן טיש צעגיסט זיך דאָס ליכטיקײט פֿון דער לאָמפּ. מיט מער דרך־ארץ און גאָר מיט אַן אַנדערן חן ברענט זי הײַנט. דער טיש איז באַלײגט מיט פּעק „פּאַפּירן" און „פּאַפּירעלעך". פֿון אױבן אָן אין פֿאָטערשטול זיצט ר' יחזקאל. מיט אײן האַנט האַלט ער זיך אָן פֿאַר די ברילן, און מיט דער צװײטער האַנט רעכנט ער פֿאַר זיך מיט אַ שטיקל קרײַד. אױף דער צװײטער זײַט טיש, אַנטקעגן ר' יחזקאלן, זיצט ר' חײם ראָזנקראַנץ דער מחותּן, אַ הױכער ייִד, מיט אַ לאַנגע, געלע באָרד, װאָס פֿאַרשפּרײט זיך אין צװײ שפּיצן, און מיט אַ לאַנגער, מיט האָר באַװאַקסענער נאָז. גרױסע טראָפּנס שװײס טריפֿן פֿון די קנײטשן פֿון זײַן ברײטן, גלאַנצנדיקן שטערן און האַלטן זיך אױף צװישן די האָר אױף דער שפּיץ נאָז. דער מחותּן רעדט װײניק, און רעדט ער אַ װאָרט — איז עס אַ חסד, װאָס ער טוט פֿון זײַן זײַט. ער קוקט זיך נאָר צו. און רעדט װער, קוקט ער אים אָן, און דאָס איז שױן גענוג... בײַ בײדע זײַטן טיש זיצן עוזר און מאָטל. זײ רעכענען שױן הױך, מאָטל פֿאַר זיך.

— צװײ־און־אַכציק האַנטגעלט אין שעמעניץ.

עוזר, װאָס איז, דאַכט זיך, גאָר געװען פֿאַרטאָן אין זײַן רעכענונג, כאַפּט זיך פּלוצלינג אױף, װי עס װאָלט אים װער אָפּגעבריט, מאַכט צו אײן אױג און קוקט אױף מאָטלען:

— װאָס? װען? װאָס פֿאַר אַ צװײ־און־אַכציק?

— אין שעמעניץ, לײזער רבין נישט געגעבן, האַ?

— אַ, לײזער רבין. הונדערט צװאַנציק אין גאָמבין... — רעכנט שױן עוזר פֿאַר זיך װײַטער, װי עס װאָלט גאָרנישט געװען.

— געלער הונט — זידלט אים מאָטל אױס — „קופּיעץ" מײַנער, געװאָלט מיך כאַפּן.

מען הױבט אָן צו שיטן זיך מיט שטעכװערטער. די אַלטע רופֿן זיך אָן: נו, נו! — און מען קלאַפּט אין טיש.

דער עיקר־„רעכן־מײַסטער" איז עוזרל. דאָס איז אַזאַ מין „צװײ־װעלטיק־ייִדל": אַ „חסיד" און אַ „דײַטש", אַ פּראָסטער און אַ למדן. „װוּ ער קומט, האַלט ער מיט", און דערפֿאַר טאַקע איז ער דער פּערל אין דער משפּחה. אַ קײַלעכדיק, נידעריק ייִדל מיט אַ געל קײַלעכדיק בערדל. טראָגט שױן אַ געפּרעסט װײַס קראַגנדל מיט אַ שװאַרצן שניפּס, און רעדט, אַזױ װי דער פֿאָטער, אָפּגעצײלטע װערטער. נאָר רעדט ער שױן אַרױס אַ װאָרט, מאַכט ער צו אײן אױגל, און קוקט מיטן צװײטן אױג מיט חשד אױף יענעם, װאָס רעדט צו אים. יעדן מענטש, װעלכן ער זעט דאָס ערשטע מאָל, איז ער חושד. מיט אַלעמען לעבט ער גוט. אַלײן איז ער, הײסט עס, אַ חסיד, דאַװנט אין שטיבל און האָט ליב צו טראָגן אַן אַטלעסענע קאַפּאָטע מיט אַ װײַס קראַגנדל, — און, אַז ער רעדט, דריקט ער שאַרפֿער אױס די ריש, אַזױ װי מען רעדט אין װאַרשע. מיט מיטקאָװסקין, דעם אײנציקן ליטװאַק אין שטאָט, לעבט ער אַ גוטן טאָג. און אַז דער ליטװאַק רעדט אױס אױפֿן רבין, שאָקלט עוזר מיטן קאָפּ, אַ מאַך מיט דער האַנט אַזױ, אַז װי מען װיל, קען מען עס אָננעמען: אַז מע װיל, איז ער מסכּים מיטן ליטװאַק, און אַז מע װיל, באַדױערט ער דעם ליטװאַק, דעם אַפּיקורס.

עוזר איז פֿאַרטון הײַנט שטאַרק אין רעכענען און זיצט מיט װאָלף „שרײַבער" בײַם „ריכטיקן בוך".

װער איז דאָס װאָלף „שרײַבער"? און װאָס איז דאָס אַזעלכעס דאָס „ריכטיקע בוך"?

װאָלף שרײַבער איז אַ ייִד אַ רעכן־מײַסטער פֿון די רעכן־מײַסטערס, אַ דאַרס, אַ קלײנס, אַ מאָגערס, אַ גאָרנישט. אין דעם גאָרנישט איז אַזױ פֿיל דאָ. אַ טראָפּן פֿון ים, און אין דעם טראָפּן אַ גאַנצער ים. טרוקן איז עס. אַ פּנים, אַ ברײטער, „אױסגעשטערנטער", אײַנגעקנײטשטער שטערן, און אין שטערן צװײ אױגן מיט אַ נאָז, — אַ נידעריקס, גײ נעם שטעק דיר אים אין קעשענע אַרײַן. װעסטו דאַרפֿן אַן „אַלגעבריניק" צו פֿרעגן, װעט ער דיר פֿון קעשענע אַרױסקרײען. װױנען װױנט עס — גײ פֿרעג גאָט! נישט קײן װײַב, נישט קײן קינד. צי האָט ער אַ מאָל יאָ געהאַט אַ פֿאַמיליע, צי האָט ער נישט געהאַט — קײנער װײסט נישט. דאָס װאָלפֿל דרײט זיך אַרום אין שטעטל, װי עפּעס אַ צולאָג צום שטעטל, אַ זאַך, װאָס דאָס שטעטל דאַרף עס. האָט װער אַ שװערן רעכענונג צו פֿרעגן (נישט װײַל מע דאַרף אים װיסן, נאָר גלאַט אַזױ, װײַל עס איז טשיקאַװע), קומט מען צו װאָלפֿן. פֿרעגט מען אים, קנײטשט ער אײַן דעם שטערן, און דענצמאָל זעט זײַן שטערן אױס, װי אַן אַלט בלעטל פֿון אַן אַלט ביכל... און די קנײטשן פֿון שטערן — אַלטע, אָפּגעריבענע אותיות, און עס דאַכט זיך, אַז די קנײטשן פֿון שטערן שטעלן זיך צוזאַמען און זאָגן אים אױס דעם סוד פֿונעם רעכענונג.

דעם דאָזיקן װאָלף האָט עוזר צו זײ אַרײַנגעבראַכט דעם יאָר־רעכענונג צו מאַכן. װאָלף שרײַבער פֿרעגט נישט אױף קײן לױן — ער װאַרט נאָר אױף אַזאַ רעכענונג, אַז ער זאָל דאָ זײַן גבֿורה קענען אַרױסװײַזן.

אַלעס, װאָס די סוחרים „גיבן אױס" און „נעמען אײַן" — אַזױ האָט עוזר אײַנגעפֿירט — שרײַבט מען אין אַ ביכל אײַן. אין יעדן ביכל מוז אױף אײן בלעטל די „הוצאָות" װערן אײַנגעשריבן, אױפֿן צװײטן — די „הכנסה".

מילא, עוזר פֿירט זײַן ביכל רײן, — אַזױ זאָגט ער, נאָר מיט די אַלטע איז אַ חורבן, שטענדיק פֿאַרלירן זײ זײערע בלײַשטיפֿטן, און קומט צו עפּעס אײַנשרײַבן, הײבן זײ אָן צו זוכן אין אַלע קעשענעס, און פֿאַרשילטן עוזרן אױף די „מאָדעס", װאָס ער האָט אײַנגעפֿירט, שרײַבט מען דערװײַל אָן אױף די שענק מיט קרײַד, אָדער אױפֿן טיש, אָדער גלאַט אַזױ אױף אַ שטיקל פּאַפּיר. דערנאָך צו דעם „יאָר־רעכענונג" זוכט מען אױס די שטיקלעך פּאַפּירן, מיט די שענק און בענק, װאָס אױף זײ זענען די רעכענונגען אָנגעשריבן, און מע שרײַבט זײ איבער אין דעם „ריכטיקן בוך".

די אַלטע פֿאַרשרײַבן דאָך פֿאַרצוקט. אין דעם בוך מעקן זיך די שריפֿטן אױס, װערט דערנאָך אַ מחלוקה איבער די ציפֿערן. אײנער זאָגט, אַז עס איז אַ אַכט, דער צװײטער: אַ פֿינעף. אָבער מערסטע מאָל װײסט מען גאָרנישט, װאָס דאָס איז אַזױנס. מען פֿרעגט די אַלטע, ענטפֿערן זײ: „פֿאַרדרײט אײַך אײַער קאָפּ". שיקט מען צו לײבל זײגער־מאַכער נאָכן „שפּאַקטיװל", קוקט מען אין „שפּאַקטיװל", װערט אָבער פֿון דאָס נײַ די זעלבע מחלוקה, און דענצמאָל נעמט זיך שױן װאָלף שרײַבער צו דער זאַך. ער. ער מאַכט אַן אַלגעבריניק אַהין און אַן אַלגעבריניק צוריק, און װײַזט אױס, לױט על־פּי חכמת־החשבון, אַז עס מוז גאָר זײַן אַ דרײַ, און טוט אים עפּעס!

און דאָס „ריכטיקע בוך" איז בײַ װאָלף שרײַבער דאָס פֿידעלע, אױף װעלכן ער שפּילט זײַן לידל אױס. ער האַלט עס װי אַן אױג אין קאָפּ און טראָגט זיך דערמיט אַרום.

געזעסן איז עוזר מיט װאָלף דעם שרײַבער בײַ דעם „ריכטיקן בוך“ און האָבן בײדע טיף אין בוך אַרײַנגעקוקט. אין שטוב איז געװען אַ שטילשװײַגעניש, װאָס האָט געדריקט און אין אײנעם עפּעס אַ דרך־ארץ פֿאַרשפּרײט... אױף דעם טיש, װאָס איז געװען פֿאַרװאָרפֿן מיט קלײנע און גרױסע פּאַפּירן און פּאַפּירעלעך, האָבן צװײ גרױסע זילבערנע לײַכטער אַרױסגעשטאַרט און האָבן ערנסט געמאַכט די שטוב. און די טיר האָט געסקריפּעט, און די דינסט האָט זיך געדרײט, איז זי איז אַרײַן מיט פֿולע גלעזער טײ און אַרױס מיט לײדיקע.

אין אַ װינקל שטוב אױף דער קאַנאַפּע זענען געזעסן כאַצקל און בערל, ר' יחזקאלס משפּחה. זײ זענען געזעסן שטיל־שװײַגנדיק, זיך נישט אַ ריר געגעבן, כּדי מען זאָל זײ נישט אָנזען, אַז זײ זאָלן דאָ גאָרנישט אױסמאַכן, און מיט גרױס הכנעה זײַנען זײ יעדע מינוט גרײט געװען צו ערפֿילן דעם קלענסטן פֿאַרלאַנג מיט דעם גרעסטן פֿלײַס און אײַלעניש, װאָ־ װאָס אײנער פֿון טיש װעט באַפֿעלן. נישט אײן מאָל זענען זײ אַלײן אָבער געגאַנגען טרעפֿן, װאָס מען דאַרף, און האָבן זיך מיט אַ מאָל געגעבן אַ לאָז צו דער טיר. בײדע האָבן זיך אָנגעטראָפֿן און האָבן אַ גערודער געמאַכט. האָט זיך װער פֿון טיש אומגעקוקט, האָבן זײ זיך בײדע אין דער שטיל, פֿאַרשעמטערהײט פֿון דער שטוב אַרױסגעגנבֿעט, נאָר אין אַ פּאָר מינוט אַרום האָט מען זײ שױן װײַטער אין שטוב געטראָפֿן זיצן אױף דער קאַנאַפּע, און אײנער האָט דעם צװײטן אין דער שטיל די הענט, די פֿיס געקנײַפּט, געביסן, דער צװײטער האָט אים מיט אַ שטאָך פֿון אַ שפּילקע אָפּגעענטפֿערט, אַנשטאָט אַ װאָרט פֿון מױל אױסצונוצן.

אין מיטן דערינען דערהערט זיך פֿון דרױסן אַן אָנקומעניש. די טיר עפֿנט זיך ברײט און עס באַװײַזן זיך ייִדן, די שטאָט־באַלעבאַטים, נאָך אין שבתדיקע מלבושים אָנגעטון, טײל מיט ציגאַרן, טײל מיט לולקעס, און לאָזן פֿון די בערד אַ געדיכטן רױך אַרױס. די שבתדיקע קלײדער און די װאָכעדיקע לולקעס האָבן נישט אין אײנעם געשטימט, דאָך האָבן זײ צוזאַמען געװאָרפֿן אַ חול־המועדיקן חן, אַ חן פֿון אַ חסידיש־נגידיש. די שטוב איז פֿול געװאָרן מיט רױך פֿון די ציגאַרן. און פֿון געדיכטן רױך האָבן די צװײ ליכטפֿלאַמען אַרױסגעשײַנט, דאָס האָט זײער בעל־הבתּיש אױסגעזען און באַחנט דעם עולם. זײ האָבן געזאָגט דעם ברײטן „גוט־װאָך“ און האָבן פֿאַרנומען, יעדער נאָך זײַן שטאַנד נאָך, פּלעצער אַרום דעם טיש. די טיר האָט איצט מער געסקריפּעט — און פֿון שטוב איז איצט, מיט אַ מאָל אַװעקגענומען געװאָרן דער פֿריִערדיקער דרך־ארצדיקער גײַסט, װאָס האָט געהאַט די שטוב אָנגעפֿילט, אַזױ, אַז בערל און כאַצקל האָבן זיך מיט אַ מאָל מער הײמישער געפֿילט און פֿרײַ געלאָזט די צונגען אַנשטאָט זיך צו קנײַפּן. די שטוב איז צוריק שטוב געװאָרן, מען האָט באַלד די רעכענונגען אַראָפּגענומען, װאָלף שרײַבער האָט געכאַפּט דאָס „ריכטיקע בוך“, און איז דערמיט ערגעץ װוּ פֿאַרשװוּנדן געװאָרן.

אײנער אַ הױכער ייִד מיט אַ לאַנגער ברײטער באָרד, װעלכער האָט גערעדט מער מיט די הענט װי מיטן מױל, און יעדערן מיט אַן עזותקײט דאָס מױל פֿאַרקלאַפּט, איז געװען דער ראָש־האַמעדבאָרים: אַזױ װי די שטאָט, זאָגט ער, האָט קײן פּרנסה נישט, און מע דאַרף נױטיק אַ רבין אין שטאָט, אַז חסידים זאָלן האָבן װוּהין אַרײַנצוקומען אױף אַ יום־טובֿ, אױף אַ שבת, און אַז עס זאָל אַ לעבן װערן, גיט ער אַן עצה, אַז מען זאָל דעם טריסקער רבין, װאָס האָט זיך איצט פֿון ברודער אָפּגעטײלט, אין שטאָט פֿאַרבעטן. דער טריסקער רבי װעט באַשטײן, — ער װײסט עס אױף געװיס — נאָר מיט דעם תּנאַי, אַז מען זאָל אים דעם רבֿס בית־מדרש אַװעקגעבן, און דער שטאָט־רבֿ זאָל אים אַ קװיטל אַרױסגעבן, אַז סנדקאָות געהערן צום טריסקער רבין.

— און אונדזער רבֿ לעבט נישט ביז הונדערט און צװאַנציק יאָר? דו, קהילה־מענטש, מן־הסתּם האָסטו אַפּותּיקי פֿון דײַנעם באַקומען, — האָט געשריִען אַהרן־לײב שוסטער, אַ חבֿרה־מאַן אין „נושׂאי־המיטה“, אַ בלינדער אױף אײן אױג, שױן האַלטנדיק דעם שטעקן אין דער האַנט אַנטקעגן דעם הױכן ייִדן.

אַהרן־ליב שוסטער האָט געהערט צו דער „חבֿרה מענער". די חבֿרה מענער, אָדער די כאַטװע אײצים װעשואַװי מאַיִם, מיט, װי מען האָט זײ אין שטאָט גערופֿן, האָבן געהאַלטן פֿאַרן רבֿ; און די טריסקער חסידים אָבער, האָבן זײער רבין געװאָלט אין שטאָט אַרײַנברענגען.

— מענדל־ליב, פֿון װען אָן ביסטו מיר אַזאַ מאַכער געװאָרן? האָסט שױן קײן פּרוטה נישט און װילסט װײַטער אַ בײנדל אָפּלעקן? האַ? — האָט צום הױכן ייִד געזאָגט אײנער אַ קצבֿ, װאָס האָט אַ מאָל געלערנט מיט אים אין אײן חדר.

— אומעטום זענען זײ דאָ, די פּױערן, מען פֿרעגט אײַך נאָך נישט קײן שאלה. אַז מע װעט אײַך פֿרעגן, װעט איר ענטפֿערן, — האָט דער הױכער ייִד געזאָגט, אַרױפֿרוקנדיק זיך העכער צום טיש צו.

ר' יחזקאל, דער דאָזאָר, דער בעל־הבית פֿון שטאָט, איז זיך געזעסן און האָט אױסגעהאָרכט די מחלוקת און האָט שטיל געשװיגן, קוקנדיק אױפֿן מחותּן, װאָס װעט ער זאָגן.

— צװישן אונדז רעדנדיק, װער קומט צו „אים“ הײַנט אַהער? װאָס פֿאַר אַ נאָמען האָט ער? און װאָס איז ער אין אמתן? — האָט דער הױכער ייִד פֿאַרשטײן געגעבן ר' יחזקאלן אין דער שטיל.

— גוט־װאָך! — גיט מיט אַ מאָל אַ קלונג אין שטוב, און דער „גוט־װאָך“ איז עפּעס געװען, גאָר אַ באַזונדערער, — ער איז נישט בטל געװאָרן צװישן די אַנדערע גוט־װאָכס. טײל האָבן זיך אומגעקוקט צו זען, װער דאָס איז, און געװען איז עס ר' יצחק ייִדלס. ר' יצחק יודלס איז אַ ייִד מיט אַ באַזונדערן „מײן". איזן איז עס אַ קלײן ייִדל, נאָר אַ ברײטס מיט אַ דיק בײַכל, װאָס רעדט נישט, נאָר עס קװיטשעט זינגענדיק; עס קוקט נישט, נאָר עס באַפֿעלט מיט די אױגן. אַז עס װיל, איז עס גוט װי אַ טײַבל, און שלעכט װי אַ שלאַנג. שטענדיק די ציגאַר אין מױל, מעג זי זײַן אָנגעצונדן, מעג זי זײַן אױסגעלאָשן, און דאָס ריטשן זײַנס מיט די פֿיס זאָגט אָן אַ פֿערטל שעה פֿריִער, אַז ער קומט... יעדערן דוצט ער, מיט אַלעמען איז ער „פּאַן בראַט". ער פֿירט די ראָלע פֿון אַ גרױסן חסיד, און זאָגט אַלעמען מוסר, און אַלע האָבן מורא פֿאַר אים, ער האַלט גאַנץ װינציק פֿון די אַלע רבנים, װאָס ייִדן האַלטן פֿון זײ, ער מאַכט זײ אַװעק מיט דער האַנט. מיט דעם שטאָט־רבֿ איז ער אין אַ באַשטענדיקער מחלוקת.

טרעפֿט זיך אַ שאלה, פּסקנט ער אַלײן. זאָגט אױפֿן רבֿ, אַז ער איז אַ גראָבער יונג און אַלע האָרכן אױס, און װוּנדערן זיך און האָבן מורא פֿאַר אים.

עוזר, װאָס איז די גאַנצע צײַט געװען קאַלט אין האָט זיך אױסגעהערט רויִק, איבער װאָס מען קריגט זיך, דערזעענדיק ר' יצחק ייִדלס, װעלכער פֿלעגט אים אַלע מאָל אױף די פּלײצעס קלאַפּן אין שטיבל, איז גאָר אַן אַנדערע מענטש געװאָרן, — אַ חסיד.

— װאָס איז, מען פֿרעגט אײַך נאָך נישט — האָט ער געשריגן צו די באַלעבאַטים.

ר' יחזקאל און ר' חײם ראָזנקראַנץ געהערן צו די באַלעבאַטים. זײ דאַװענען און חבֿרן זיך מיט די באַלעבאַטים. זײ קענען אַפֿילו נישט לערנען, נאָר זײ זענען יאָדײע־סױפֿער. זײ זענען פֿון די באַלעבאַטים, װאָס האָבן דרך־ארץ פֿאַר אַ למדן און װערן בטל פֿאַר זײ. אַ ייִד אַ למדן זאָגט אַ װאָרט, כאָטש עס איז נישט אַזױ גלײַך, װאָס פֿון אונדז אײנער טאָר דאָס נישט זאָגן, דאָך מן־הסתּם װײסט ער װאָס ער זאָגט. דערפֿאַר האָט ר' יחזקאל שטיל געשװיגן כאָטש ער האָט מיטגעהאַלטן מיט די באַלעבאַטים.

ר' יחזקאלס האָפֿענונג איז געװען צו האָבן אַ קינד אַ למדן, אַ מענטשן פֿון „יענער װעלט“, װאָס זאָל זיצן און לערנען, און ער האָט טאַקע דערפֿאַר ר' יצחק ייִדלס פֿאַר אַ מלמד צו זײַנע קינדער געהאַלטן. דער עלטערער זון איז אָבער נאָך בחורװײַז אין געשעפֿט אַרײַן, „צוגעכאַפּט זיך", און צו ביסלעכװײַז די תּורה פֿאַרלאָזט. אײנס נאָר איז אים נאָך איבערגעבליבן, — װאָס ער האַלט זיך פֿאַר אַ חסיד, דאַװנט אין שטיבל און חבֿרט זיך מיט ר' יצחק ייִדלס. און איצט, זעענדיק, אַז זײַן עוזר און מאָטל האַלטן מיט מיט ר' יצחק ייִדלס, מיט די חסידים, האָט עס דעם אַלטן הנאה געטאָן: חסידים, עס איז עפּעס גאָר אַנדערש — פֿאַר זײער רבין... און ר' יחזקאל האָט זיך גאָרנישט אָנגערופֿן.

ר' יחזקאל האָט פֿאַר זײַן ייִנגסטער טאָכטער, די בת־זקנים, לאהלע, געװאָלט אַ למדן און אַ בעל־ייִחוס פֿאַר אַן אײדעם זיך נעמען, אַז דער אײדעם זאָל קעסט עסן כּל־ימיו און תּורה לערנען, אַז אױף דער עלטער, װען ר' יחזקאל װעט אין דער הײם שױן זיצן, זאָל ער אין דער שטוב דעם קול־התּורה הערן. ער האָט די זאַך איבערגעגעבן ר' יצחק ייִדלס. ר' יצחק ייִדלס „גוט־װאָך", װאָס האָט אַזױ קלינגענדיק אין שטוב אָפּגעקנאַקט, האָט דעם אַלטן עפּעס הנאה געטון. אין זײַן הױז — חסידים, און דער אַלטער האָט שױן גענומען פֿאַנטאַזירן װעגן דעם אײדעם דעם למדן. ער האָט זיך אױפֿגעהױבן און אַריבערגעװוּנקען צו דעם מחותּן ר' חײמען, אַז ער זאָל מיט אים אין אַ צװײטן שטוב אַרײַן (אַזױ איז שױן אײַנגעפֿירט בײַ די אַלטע, אַז קײנער שטעקט נישט די האַנט אין קאַלטן װאַסער אַרײַן, אַז דער צװײטער װײסט נישט דערפֿון). ר' יצחק ייִדלס האָט נאָך אַ לאַנגן אומקוקן צו דער „חבֿרה“ אַ װאָרט געװאָרפֿן:

— אײַלט אײַך נישט אַזױ, און װוּ זענען מיר עפּעס? — און איז מיט שאַרנדיקע טריט אין די צװײטע שטוב אַרײַן צו די אַלטע.

— ר' מרדכי קױנסקעװאָליער שרײַבט דאָך מיר, אַז איר האָט זיך מיט אים געזען אין טריסק, אַז איר קענט זײַן בחור, נו, װאָס דאַרף מען מער?

און פֿון דער שטוב האָט זיך געהערט אַהרן־ליבס קלאַפּן מיטן שטעקן אין טיש: „געהרגעט קענען זײ װערן, אײדער"...

די װײַבער האָבן זיך אין עסשטוב בײַ מלכּהלען, ר' יחזקאלס װײַב, פֿאַרזאַמלט. עס איז אַ מינהג בײַ מלכּהלען אין שבת צו־נאַכטס פֿון גרױסן רעכענונג אױף פּסח דאָס לעצטע שמאַלץ אױסצולאָזן. אין יענער שטוב זיצן די מאַנספּאַרשױנען בײַם יאָר־רעכענונג, עס הערט זיך פֿון דאָרט אַ שטיל גערױש, װאָס זאָגט אױס די ערנסטקײט פֿון אינעװײניק. די דינסט דרײט זיך, טראָגט אַרײַן גלעזער טײ און נעמט אַרױס לײדיקע גלעזער, און יעדעס מאָל, װען די טיר עפֿנט זיך, שלאָגט פֿון דאָרט אַרױס אַ רױך פֿון ציגאַרן און אַ ליאַרעם, װאָס פֿאַרשטומט אױף אַ װײַלע די װײַבערישע געשמועסן, און די װײַבער קריגן דרך־ארץ פֿאַר „דרינען"... דאָ, אין דער שטוב, זיצן די װײַבער און מאַכן זיך „נאַריש“ אין דרײדל. אין דרײדל הײסט עס, אָבער זײ שפּילן גאָר אין „זעקס און זעכציק" מיט אַ טאַליע קאָרטן, װעלכע די מאַנספּאַרשױנען האָבן די קינדער געגעבן צו שפּילן זיך. די ייִנגלעך שטײען בײַ די מאַמעס און ציִען „קאָנגעלט", די מאַמעס שטופּן זײ אָפּ פֿון זיך, און די ייִנגלעך שטײען אַלץ װײַטער און טוען דאָס זײעריקע. אין מיטן קומט גאָר צו לױפֿן אַ ייִנגל, כאַפּט אַרױס דעם „קאָן" פֿון טעצל און אַנטלױפֿט װוּ דער פֿעפֿער װאַקסט — און גײ טו אים עפּעס!

דער אַלטער דור װײַבער טראָגט טיפֿע הױבן מיט פֿאַרשידענע קאָלירטע בענדער און ברײטע שטערן־טיכלעך, װעלכע זענען אין שפּיצן אױסגעשניצט, און אין יעדע שפּיץ פֿינקלט זיך אַן אַנדער צירונג: אין אײן שפּיץ — אַ רױטע קרעל, אין צװײטן שימערט אַ בריליאַנט, און דאָס װאַרפֿט איבער דעם אַלט געקנײטשטן, גלענצנדיקן שטערן אַ שבת־מלכּה־חן; דער יונגער דור טראָגט שױן שײטלעך מיט פֿאַרשידענע מאָדנע לאָקן און די צירונג אין די שײטלען אַרײַנגעשטעקט. די קלײדער זענען מערסטנטײלס פֿון פּערסישע טיכער־שטאָף אין פֿאַרשידענע קאָלירן, װאָס איז דענצמאָל די מאָדע געװען, און געמאַכט זענען זײ אױך געװען נאָך דער דענצמאָלדיקע מאָדע — פֿאַלדן אױף פֿאַלדן, אײן פֿאַלד אַרײַן מיטן קאָפּ אין די צװײטע; דאָ מישן זיך די פֿאַלדן אױס און לײגן זיך צוזאַמען, דאָרט צעגײען זײ זיך שױן אין צװײ באַזונדערע װעגן. אױף די הערצער טראָגן זײ אַלע „האַרץ־ברעטלעך“. דאָס איז אַ לאַנג פֿירקאַנטיק שטיק סאַמעט, אױף װעלכן עס זענען אױפֿגעהאָנגען װי אױף אַ שילד די מתּנות, װאָס דאָס װײַבל האָט באַקומען, װען זי איז אַ כּלה געװען. איטע די שנור, גאָלדעלע די טאָכטער זענען געזעסן אײנע אַנטקעגן די צװײטע און בײדע זענען זײ געװען שטיל (װאָרעם זײ זענען ברוגז צװישן זיך, הײַנט איז דער רעכענונג...). און אַז אײנע האָט זיך פֿון איר אָרט אױפֿגעהױבן, האָט די צװײטע עפּעס מאָדנע די ליפּן פֿאַרקרימט, די אױגן צום באַלקן פֿאַרגלײזט און לײַכט אָפּגעזיפֿצט. דאָס איז געװען אַ מין ברוגז־מינע.

זײ האָבן געשפּילט און דער אָנפֿירער פֿון שפּיל איז געװען אַ ייִדל, אַ „דײַטשל", אַן „אײַנגײער" און אַ „אַרױסגײער" בײַ מלכּהלען, װי אין אַנדערע הײַזער. גערופֿן האָט מען אים אױך „דאָס װײַבעריש ייִדל". שױן דענצמאָל האָט ער געטראָגן דײַטשמעריש, אַ קורץ רעקל און אַזאַ מין זיבן־קאַנטיק היטל מיט אַ גלאַנצנדיקן דאַשעק. געטראָגן האָט ער דײַטשמעריש נישט אַזױ לשם דײַטש, נאָר װי איבער גלאַט אַזױ, װײַל עס פּאַסט פֿאַר אַזאַ מין װײַבעריש ייִדל צו טראָגן „דײַטש". געװוּסט האָט ער צו יעדער קרענק אַזאַ מין רפֿואה, װאָס ער פֿלעגט עס אָנרופֿן „קאָרפּוס דעליקטו". מיט די דײַטשן רעדט ער פּױליש, און שרײַבט „פּראָשעניעס" אױך אױף פּױליש, דערפֿאַר פֿלעגט מען אים אין שטעטל רופֿן „מאַכער". איזן איז עס אַזאַ מין ייִדל, װאָס אומעטום קומט עס, אומעטום איז עס הײמיש, װאָס אַלעמען זאָגט ער „דו“ און װאָס אַלע זאָגן אים „דו“. צום מערסטנס פֿלעגט ער זיך חבֿרן מיט װײַבער, און עפּעס אַזױ װי אים װאָלט מען מתּיר געװען, פֿאַרברענגט ער צװישן זײ פֿראַנק און פֿרײַ. ער װײסט פֿון זײערע סודות, און עס מאַכט גאָרנישט אױס — „אַ האַלבע ייִדענע“. אַלעמען פֿלעגט ער אײַננעמען מיט זײַנע גלײַכע װערטלעך. ער האָט גערעדט, האָט מען געלאַכט, כאָטש עס איז מער נאַרישער געװען װי לאַכעדיקס. ער פֿלעגט זיך דעם קאָלנער פֿון פּאַלטאָ אַװעקשטעלן, דאָס היטל זיך פֿאַרדרײען, מאַכן זיך דרעמלען און דאָס בערדל פֿלעגט זיך שאָקלען, — איז גענוג געװען, אַז עס זאָל ברענגען צום געלעכטער.

הײַנט, שבת צו־נאַכטס פֿון גרױסן יאָר־רעכענונג, איז אים אַװדאי געקומען, אַז ער זאָל זיך געפֿינען בײַ ר' יחזקאלן. פֿון קיך טראָגט זיך אַ ריח פֿון געפּרעגלטע שמאַלץ, און געװוּסט האָט ער, אַז נאָך דעם רעכענונג װעט זײַן די גרױסע מלװה־מלכּה, װי עס איז שױן דער מינהג בײַ ר' יחזקאלן פֿון קדמונים אָן.

בײַ אַ װינקעלע טיש איז געזעסן לאהלע, דאָס כּלה־מײדל. פֿון די פֿרישע גערײטלטע באַקן האָט דאָס יונגע בלוט אַרױסגעקושט זיך... אַזױ אַז, װי דאָס בלוט פֿון אַ רױז, װאָס רױטלט זיך אױף דעם סאַמעט־בלעטל, װען די זון גליט דערױף. די אױגן שטילע. רויִק זענען זײ פֿאַר זיך געװען אײַנגעפֿאַסט אין דעם ברײטן גרױסן אױגנלאָך, און דאָס דיניטשקע ציטערנדיקע הײַטל האָט געהיט דאָס אױג. דער אױבער־שומר, די שװאַרצע ברעם, װאָס הענגט אױף דעם ראַנד פֿון דעם גרױסן װײַסן שטערן, װאָס זעט אױס װי אַ מענטשן־קרױן פֿון גאָט געשענקט, האָט זיך אין דער שטיל דעם אױג צוגעקוקט און אַלעם דעם אױג נאָכגעמאַכט... די האָר אין צװײ צעפּ פֿאַרפֿלאָכטן, חנעװדיק און מײדל־ציטערנדיק האָבן זײ זיך איבער אירע אײדעלע ציטערנדיקע אַקסל אַראָפּגעלאָזט. זי איז געזעסן פֿאַר זיך, און אַ כּלה־חן האָט פֿון איר געזיכט אַראָפּגעלױכטן צנועהדיק און שטיל שװײַגנדיק. יעדעס מאָל, װען עס האָט זיך געהערט דעם דײַטשלס קול, האָט איר האַרץ לײַכט אױפֿגעציטערט, און די יונגע ברוסט האָט דענצמאָל לײַכט זיך באַװעגט. זי האָט מורא געהאַט, אַז דאָס דײַטשל זאָל זי נישט טשעפּען, נאָר באַלד איז אױף איר אױך די צײַט געקומען.

— װײסט, דער שדכן זיצט דערינען מיטן טאַטן און שמועסן װעגן אַ שידוך.

זי האָט דעם קאָפּ אַראָפּגעבױגן און אים פֿון זיך מיט אירע לײַכטע װײַסע הענט אָפּגעשטופּט.

— אַזױ װי עס קען אױף דער לבֿנה ראָש־חודש־רעטעכלעך װאַקסן, אַזױ װעסטו דעם חתן קריגן.

אין שטוב האָט געקלונגען אַ געלעכטער.

לאהלע האָט זיך פֿלינק פֿון טיש אױפֿגעכאַפּט און איז פֿאַר חרפּה פֿאַרשװוּנדן געװאָרן.

אױף די װענט פֿון דער גרױסער, לאַנגער קיך האָט דאָס קופּער אַראָפּגעפֿונקלט. און אײן ראָנדל האָט איבערגעװינקט צום צװײטן, װאָס איז געהאָנגען קעגן אים אױף דער צװײטער װאַנט. די דיקע בײַכיקע בעקנס, די קופּערנע אױסגעצױגענע בראָטפֿאַנען, די הױכע קריגן מיט פֿאַרשידענע שנױצן האָבן בעל־הבתּיש פֿון די װענט אַראָפּגעהאָנגען, פֿאַרשפּרײט אַרום זיך אַ הײמישקײט און דערצײלט פֿון גוטע געװעזענע צײַטן... אין אױװן פֿלאַקערט עס, און טיפֿע ברײט בײַכיקע קופּערנע טעפּ שטײען און קאָכן און קאָכן, און דער פֿרישער, פֿעטער גריװן־גערוך לײגט זיך איבער דער קיך און דערצײלט עפּעס פֿון הײמישע זאַכן... אױף דעם לאַנגן פֿלײשיקן טיש, װעלכער איז מיט אַ לאַנגן קופּערנעם בלעך באַקלאַפּט, שטײען אָנגעשטעלט טיפֿע בעקן, קלײנע און גרױסע, גרײט דאָס שמאַלץ אין זיך אַרײַנצונעמען.

בײַ דער קיך אין אַ װינקעלע זיצט רחל־לאה, די אײַנגײערין. אַ הױכע, אַלטע ייִדענע מיט װערצעלעך אױף דער גאָמבע, און צװײ־דרײַ לאַנגע האָר ציִען זיך פֿון די װערצלעך אַרױס. די אַלטע, גרױע קאַץ ליגט אין איר שױס און לעקט איר די אײַנגעדאַרטע בײנערדיקע הענט. אַרום איר שטײען מלכּהלעס אײניקלעך, ייִנגלעך מיט מײדלעך, טײל אין הײַזלעך, טײל אין קלײדלעך, טײל אין שירצלעך, טײל אין ציצה־כּנפֿותלעך, און האָרכן אױס, װאָס די באָבע דערצײלט, אַ מעשׂה מיט אַ „פֿײַערדיקן הענטל בײַם שמאַלץ פּרעגלען“.

אַ מאָל, שױן לאַנג, דערצײלט זי, האָט אַ ייִדענע שמאַלץ אין אַ פֿײַערקע געפּרעגלט, האָט זי דעם טאָפּ פֿון פֿײַערקע אַרױסגענומען, זעט זי, עס שטעקט פֿון פֿײַער אַ פֿײַערדיק הענטל אַרױס, און עס הערט זיך אַ שטימע: „גוטע פֿרױ, גוטע פֿרױ, גיב מיר אַ פּאָר גריװן, װעט קײן עין־הרע אין שמאַלץ נישט אַרײַנקומען". האָט זי טאַקע אַזױ געטאָן. האָט זי אָנגעהױבן גיסן שמאַלץ. גיסן אײן טאָפּ, גיסט צװײ, גיסט דרײַ, גיסט זעקס, גיסט אַכט, גיסט צען, ביז זי האָט שױן מער קײן טעפּ נישט געהאַט — האָט עס אױפֿגעהערט.

די קינדער האָרכן אױס און װאַרטן מיט שרעק ביז מען װעט דעם טאָפּ פֿון די פֿײַערקע אַרױסנעמען, אַז זײ זאָלן כאָטש זוכה זײַן צו זען דאָס פֿײַערדיקע הענטל.

דערװײַל שלאָפֿט רחל־לאה אײַן, און די אַלטע הױב (אַ גילגול פֿון מלכּהלעס, די בעל־הביתטעס הױב) מיט די אַלטע, ברײטע בענדער לאָזן זיך איר איבערן אַלטן, אײַנגעקנײטשטן שטערן. דענצמאָל נעמט אַ ייִנגל און שטעקט דאָס הענטל אױס און גיט אַ צופּ די אַלטע באָבע בײַ די האָר פֿון װאָרצל.

— האָב, האָב, האָב — מאַכן די אַלטע, אײַנגעשרומפּענע אױסגעדאַרטע ליפּן, און פּרוּװן כאַפּן דעם קינדס פֿינגערל אין דעם אָנצײנערדיקן מױל אַרײַן.

— באָבעשי, פֿאַר װאָס װאַקסן אײַך די האָר אױף די װאָרצעלעך? — פֿרעגן די קינדערלעך.

— װײַל איך מאַך מיר אַלײן הבֿדלה, און טרינק פֿון הבֿדלה־װײַן, — ענטפֿערט די אַלטע מיט אַ האַלב־פֿאַרשלאָסענע אױגן און מיט אַ אַלט פֿאַרקרימט געלעכטערל אױף די אַלטע פֿאַרקרימטע ליפּן.

און װען די אַלטע מאַכט זיך נאַריש מיט די קינדער, איז כאַצקעלע, דאָס עלטסטע אײניקל, אַ ייִנגל פֿון אַ יאָר צען, שטאַרק פֿאַרנומען מיט אַ דרײדל גיסן. אין דער קיך האָט ער אַן אײַנגעבױגענע לעפֿל מיט צין אַרײַנגעשטעלט, און איצט פּאַקט ער די פֿאָרעם אין אַ הױפֿן זאַמד אײַן.

און דאָרט בײַם אַנדער װינקל קיך, װײַט פֿון יום־טובֿדיקן, זיצט יענטע דאָס דינסטמײדל בײַ אַ גרױסן עמער מיט װאַסער און שײלט די קאַרטאָפֿליעס, װאָס ליגן אין איר שױס, און װאַרפֿט זײ אין אַן עמער װאַסער אַרײַן, צו די גרױסע מלװה־מלכּה...

נאָטע הינטער איר צופּט זי בײַ די בלוט־שפּראָצנדיקע האַנט: — יענטע, װאָס װעט זײַן?...

— זאָלסט אַזױ לעבן, װי דו װעסט מיט מיר חתונה האָבן...

דער מתנגדישער רבֿ און דער חסידישער רבי: קאַפּיטל פֿיר

עס איז געקומען ל"ג־בעומר.

און די גוטע מוטער ערד, װאָס האָט מיט איר חסד אױף זיך דער שטאָטס הײַזלעך געטראָגן און אַלץ, װאָס געפֿינט זיך אין זײ און אױסער זײ, האָט זיך מיט גאָטס לײַטזעליקײט ערפֿרישט, באַקלײדט פֿון קאָפּ ביז די פֿיס מיט גרעזלעכס, בלעטעלעך. גרינינקע קעפּעלעך האָבן זיך פֿון אונטערן געהילץ, פֿון אונטער שטײן און בײן אַרױסגעריסן, געשפּראָצט, און מיט אַ ליבע, פֿרומער מינע האָט זיך דאָס גרעזעלע געשאָקלט אַהין און אַהער און גענאָגט זײַן ביסל בידנע חיונה פֿון דער מוטער ערד. און די מוטער ערד האָט אירע פֿולע בריסטן אױסגעשטעלט און אָנגעזױגן און אָנגעקאָרמעט יעדעס אָפֿענע מײַלעכל, װאָס האָט נאָר בדעה געהאַט צו זױגן. אַלץ אַרום, טאַטע אין הימל, האָט מקײם געװען דײַן שליחות, געהאָרכט און געטאָן דאָס, װאָס דו האָסט זײ באַפֿױלן פֿון ששת־ימי־בראשית אָן: דאָס גרעזעלע איז געװאַקסן, געצױגן זיך, װײַל זײַן מיצװה איז צו װאַקסן, די פֿױגעלעך האָבן זיך זײער נעסט געמאַכט איבער די פֿענצטערלעך פֿון דער אַלטער װײַבערישער שול און האָבן אַ גאַנצן טאָג אין דײַן פֿרום בית־המדרש־געסל, פֿון װאַנעט עס טוט זיך הערן דער הײליקער קול־התּורה, אַרומגעשפּרונגען, אַרומגעטאַנצט פֿון דעכל צו דעכל, אױפֿן פֿענצטער פֿון אַלטן בית־מדרש אונטערגעשפּרונגען, אַ קדושה געכאַפּט, אַ שמײ־ראַבאָ, אַ װאָרט תּורה אונטערגעכאַפּט, און אַװעקגעשפּרונגען, אױף דער ערד זיך געשטעלט מיט אַ קװיטש — ברכה, און געכאַפּט אַ קרישעלע בײגל, זעמל, פּוטערברױט, אַ, װאָס אַ חדר־ייִנגעלע האָט דעריבער אַ ברכה געהאַט געמאַכט, און איז דערמיט אַװעקגעפֿלױגן און מיט דעם זײערע נשמות, װאָס זענען געװאָרן פֿאַרװאָגלט אין פֿײגלעך, מתקן געװען.

און דײַנע הימלען אין דער הױך האָבן זיך אױסגעצױגן, אײנער אין דעם צװײטן אַרײַנגעפֿלאָסן, און גאַנץ װײַט און ברײט אין פֿרעמדע לענדער אַרײַן האָבן זײ זיך פֿאַרבלאָנדזשעט און באַשיצט דײַן קלײן װעלטל, אַזױ װי דו האָסט זײ אָנגעזאָגט פֿון אָנהײב אָן. און דאָס װאַסער הינטערן שטעטל האָט זיך װי אַ שטיל געבעט, מיט װעלכן ער װאָלט דיך דאַנקען געװאָלט, טאַטע אײנציקער, פֿאַר אַלץ, געגאָסן כװאַליע־אױס, כװאַליע־אײַן, פֿון פֿרעמדע לענדער אין פֿרעמדע לענדער. דורכרײַזנדיק, האָט עס אַ שטילע, לאַנגע געשיכטע דערצײלט אױף אַ װאַסערשפּראַך. און פֿון װאַסער זענען אױפֿגעגאַנגען באַהאַלטענע טױװאָלקן און האָבן באַהױכט דײַנע פֿעלדער, װאָס האָבן זיך אין דער לענג און אין דער ברײט אױסגעשפּרײט. די טױװאָלקן זענען געלעגן איבער די פֿעלדער גאַנצע נעכט און זײ אָנגעטרונקען און באַפֿרישט. און פֿון די פֿעלדער האָבן זיך געטראָגן באַהאַלטענע ריחות אין דער לופֿט אַרום און פֿאַרפֿולט מיט לעבן, ערקװיקט און ערפֿרישט יעדעס דײַן באַשעפֿעניש, װאָס זײ האָבן אױפֿן װעג געטראָפֿן.

ל"ג־בעומר. אין דער גאַס פֿאַר טיר און טױער זיצן װײַבער, בעל־הביתטעס מיט שטריקנאָדלען אין די הענט, שטריקן זאָקן און דערצײלן מעשׂיות. און די חדר־ייִנגלעך, װאָס זענען אין שטאָט איבערגעבליבן, שטײען בײַ זײ און ציִען די מאַמעס שירצן: מאַמע, אַ צװײער!... די פֿרומע רביצין, אָנגעטאָן אין חול־המועדיקן װײַסן שאַל, זיצט פֿאַר איר טיר, אַרום איר די כּלי־קודש־װײַבער — די שוחטקע מיט דעם חזנס װײַב. אױף די פּאָר אײנציקע בײמער, װאָס זענען פֿאַרװאָרפֿן אין געסל (װאָס קײנער װײסט נישט, װער עס האָט זײ דאָ אײַנגעפֿלאַנצט), ציִען זיך חדר־ייִנגלעך און רײַסן צװײַגלעך. פֿון פֿעלד קומען צו גײן באָרװעסע ייִנגלעך מיט פּעק געלע פֿעלדבלומען אין די הענט, און רופֿן אין דער גאַס:

נאַ דיר בלומען, גיב מיר קנעפּ,

נאַ דיר בלומען, גיב מיר קנעפּ!

די קינדער קומען אָן צו לױפֿן, רינגלען זײ אַרום, רײַסן אָפּ די קנעפּלעך פֿון די הײַזלעך, פֿון די קאַפּאָטקעלעך און קױפֿן בלומען, קערן זיך אום צוריק צו זײערע מאַמעס מיט הענט בלומען און אַראָפּגעלאָזטע תּחתּונימלעך...

אין מיטן מאַרק װערט פּלוצלינג אױסגעשפּרײט אַ לאַנגע, ברײטע פּלאַכטע, און עס דערהערט זיך אַ קאַטערינקע שפּילן. קינדער קומען אָן צו לױפֿן פֿון אַלע עקן, דערנאָך עלטערע מענטשן. מע שטעלט זיך אַרום, מען רינגלט אַרום, און אײנער אין אַ פֿאַרדרײטן הוט אָן אַ דאַשעק, אָנגעצױגן אין עפּעס אַ מין געשטריקט העמדל און אָנגעגאַרטלט אין אַ ברײטן פּאַסעק, אין שיך און זאָקן, דרײט זיך אַרום און אַרום דעם רעדל מיט אַ קאַנטשיק אין דער האַנט און האַקט איבער די קעפּ, און װאַרפֿט היטלעך אין די קופּקע אַרײַן, און די קאַטערינקע שפּילט צו. פּלוצעם װײַזט זיך אַ הױכער יונג אין אַ אָפּגעקרײט פּנים, אָנגעטון אין אַ פּאָר גאַנצע הױזן פֿון אױבן ביז אַראָפּ, מיט אַ זײגער אױסגעמאָלט אױף די הױזן אױף די סאַמע „זײַט־מיר־מוחל“... אױפֿן בױך שטעלט ער זיך אַרױף אַ הױכן דראָנג, און אױפֿן שפּיץ דראָנג לעבט אַ גאַנצע משפּחה, װעלכע מאַכט נאָך קונצן דערצו. די קאַטערינקע שפּילט צו, און דער מענטש מיט דעם קאַנטשיק אין דער האַנט קלאַפּט איבער פּנימער, איבער נאַקעטע קעפּ. עס װײַזט זיך אַ האַלב נאַקעט מײדל אין אַ קורץ קלײדל ביז צו די קני, מיט בלאָנדע צעלאָזטע האָר, פֿאַרקעמט און אײַנגעפֿלאָכטן מיט פֿאַרשידענע קײטעלעך און קמיעות, מיט אַ חנעװדיק נעזל, און אַ פּאָר רױטע בעקעלעך, און ברעכט זיך אין אַ רײף... ס'װײַזט זיך נאָך אײנער, װאָס שלינגט שװערדן אײַן, אײנס נאָך דעם צװײטן, און דערנאָך קומט אַ צװײטער און שלעפּט אים גאָר פֿון מױל אַרױס, אַנשטאָט די שװערדן — לאַנגע טיכלעך מיט װײַבערישע קאָפּקעס, און גײ פֿרעג זײ קשיות! און די קאַטערינקע שפּילט צו, און דער מענטש מיטן קאַנטשיק קלאַפּט איבער די קעפּ, איבער פּנימער.

געװען איז אַ מאָל אַ ייִד אַ שנײַדער אין שטאָט. מען האָט נישט געװוּסט, פֿון װאַנעט עס קומט אַ ייִד, און װוּ אַהין עס גײט אַ ייִד. ער איז געװען אײנער פֿון די טױזנט, װאָס זײער לעבן גײט װי אַ שאָטן דורך פֿאַר אונדזערע אױגן װאָס קײנער מערקט נישט נישט זײער געבױרן װערן, און נישט זײער שטאַרבן. דאָס ברױט, װעלכעס זײ עסן, מוז װאַקסן אױף באַהאַלטענע פֿעלדער, און דאָס פֿלײש, װאָס זײ עסן, מוז זײַן פֿון אַזעלכע בהמות, װאָס פֿיטערן זיך אין פֿאַרבאָרגענע לאָנקעס, — אַז נישט װאָלט מען זיך אַ מאָל געפֿרעגט, װוּ איז דאָס ברױט אַהינגעקומען פֿון די פֿעלדער? װוּ זענען די בהמות אַװעקגענומען פֿון די לאָנקעס?...

אַ ייִד, אַ שנײַדער, מיט קײנעם נישט געהאַט קײן געשעפֿטן, אױסער מיט אײן גאָט, זײַן באַשעפֿער. די נאַכט דעקט נאָך דעם הימל צו, װען דער שנײַדער גרײט זיך אין בית־מדרש אַרײַן. באַהאַלטן הינטער אַן אױװן, בײַ אַ שראַנק ספֿרים, דאַנקט ער זײַן באַשעפֿער דערפֿאַר, װאָס ער האָט אים באַשאַפֿן, פֿאַר דעם ברױט, מיט װעלכן ער דערנערט זיך, און פֿאַר דעם חסד, װאָס ער װעט טאָן מיט אים נאָך זײַן טױט און װעט אים צונעמען צו זיך. קײנער זעט נישט װען עס גײט אַ ייִד אַ שנײַדער אין בית־מדרש אַרײַן, װען עס זיצט אַ שנײַדער בײַ אַ פּױערס סערמיענגע. און זעט מען אים, דאַכט זיך, עפּעס שױן אַזױנס אַ געװײנלעכעס, װי דער קלאָץ, װאָס שטײט אין מיטן מאַרק. עס פֿרעגט שױן קײנער נישט, צו װאָס שטײט אַ קלאָץ? צו װען אַ קלאָץ?

זײַן װײַב, חנה די שנײַדערין, האָט אױף זיך גענומען אַ מיצװה בירושה (איבערגענומען פֿון דער מאַמען עליה־השלום, און די מאַמע פֿון דער באָבע, און אַזױ אײן דור נאָכן צװײטן): יעדן פֿרײַטיק פֿאַרנאַכט אין דער אַלטער װײַבערישער שול צװײ ליכטלעך אָנצוצינדן. עס האָט קײנער נישט געפֿרעגט, װער עס צינדט אָן די צװײ נשמה־ליכטלעך, װאָס פֿינקלען זיך יעדן פֿרײַטיק־צו־נאַכטס פֿון דער אַלטער װײַבערישער שול אַראָפּ, צי זענען די אַלטע בעל־הביתטעס פֿון די קבֿרים אױפֿגעשטאַנען? מען װאָלט זיך מער געװוּנדערט, אַז מע װאָלט אַ מאָל אַזױ אין אַ שײנעם פֿרײַטיק־צו־נאַכטס די צװײ ליכטלעך נישט געזען. װאָלט מען דעמאָלט באַמערקט, אַז עס פֿעלט עפּעס אין דער שול (כאָטש װאָס, װאָלט קײנער נישט געקענט טרעפֿן). און פֿאַר די צװײ ליכטלעך, װאָס די פּראָסטע מאַמעס צינדן אַזױ לאַנג אָן אײנע נאָך די צװײטע, האָט זײ גאָט באַלױנט און האָט זײ אָפּגעגעבן אײן ליכט, ר' דודל, דעם רבֿ פֿון דער שטאָט.

נאָך אַ לאַנגער צײַט, װי חנה די שנײַדערין האָט קײן קינדער נישט געהאַט, האָט גאָט דערהערט איר געבעט און האָט איר אַ זון געשאָנקען. זי האָט אים אַ נאָמען געגעבן ר' דודל, און דאָס איז טאַקע ר' דודל, דער הײַנטיקער רבֿ פֿון שטאָט.

באַלד פֿון קלײנערהײט אָן האָט זיך דודל אַרױסגעװיזן אַנדערש פֿון אַנדערע קינדער. אַ סידורל װאָס דער טאַטע האָט אים געקױפֿט „אַלף־בית" זיך אױסצולערנען, האַלט ער נאָך אין דער בוזעם־קעשענע ביז הײַנטיקן טאָג. אָן אַ פֿאַרדעקטן קאָפּ האָט ער אין װיגל נישט געװאָלט אײַנשלאָפֿן. נאָכן יאָר האָט ער שױן די ברכה געפּלאַפּלט איבער דער מוטערס ברוסט.

געלערנט אין חדר מיט גרױס התמדה. נישט פֿלינק איז דער קאָפּ, נאָר דאָס, װאָס קומט אַרײַן, גײט שױן נישט אַרױס, און פֿרום, אָפּגעהיטן, ער גײט זיך זײַן „אָקסנשריט“, נישט אױף קײן האָר פֿון שולחן־ערוך אָפּצוטרעטן.

הונדערט און אײן מאָל האָט ער די הוראה געחזרט און געלײענט זי אױסנװײניק מיט די העראָט, מיטן פֿינגער געטײַטלט, פֿאַרבונדן די אױגן, אױפֿן טאָװל, װוּ יעדער אות שטײט.

אַז ר' בערל זכרונו לבֿרכה, דער אַלטער רבֿ פֿון דער שטאָט, איז ניפֿטר געװאָרן און האָט נישט איבערגעלאָזט קײן ממלא־מקומו, נאָר אַ דערװאַקסענע יתומה, װאָס מע דאַרף זי חתונה מאַכן, האָבן באַלעבאַטים אָנגעהױבן צו רעדן, אַז דודל זאָל חתונה האָבן מיט דער יתומה און ממלא־מקום זײַן.

חסידים זענען געװעזן קעגן דעם: לײזער שנײַדערס זון פֿאַר אַ רבֿ? באַלעבאַטים אָבער, װאָס האָבן געװאָלט די זכיה האָבן צו זען, אַז אײנער פֿון זײ איז עולה־לגדולה, האָבן זיך אײַנגעשפּאַרט. עס האָט זיך געמאַכט אַ שטאַרקע מחלוקה. נאָר אײן מאָל האָבן זיך די באַלעבאַטים צוזאַמענגענומען אױפֿן בית־עולם, געשטעלט אַ חופּה דודלען מיט דעם רבֿס יתומה, און אַרײַנגעקלאַפּט אין קבֿר אַרײַן: „מזל־טובֿ, אײַער אײדעם איז ממלא־מקום!"

חסידים האָבן מורא געהאַט פֿאַר בושעס־האַמעס, האָבן זײ שטיל געשװיגן און האָבן געװאַרט ביזן ערשטן רגל — װוּ אַהין װעט ער פֿאָרן?

ר' דודל אָבער האָט געהאַט זײַן גמרא און יורה־דעה און איז זיך געזעסן אין דער הײם און האָט יום־ולילה געלערנט. דער רבֿ האָט זיך געפֿירט בעל־הבתּיש: געװען אַ חבֿרה־מאַן אין דער חבֿרה תּהילים, יעדן פֿאַרטאָג אױפֿגעשטאַנען און געזאָגט מיט די באַלעבאַטים תּהילים ביז צו עלעס־האַשאָכער; מיטן ערשטן מנין געדאַװנט, במינהג אַשכּנזים, און יעדן ערבֿ ראָש־חודש יום־כּיפּור־קטן אָפּגעריכט אין דער קאַלטער שול.

חסידים האָט עס שרעקלעך פֿאַרדראָסן, און אַזױ װי זײער שטײגער איז, האָבן זײ זײער נוהג קולות געװען אין אים און נישט אַנדערש אים גערופֿן װי „דודל שנײַדער“. אַ, אַ חסיד האָט אים אַ מאָל אױף אַ ברית־מילה באַלײדיקט און האָט אים „שנײַדעריונג“ גערופֿן. באַלעבאַטים האָבן דעם חסיד געװאָלט קורע־כּדג עע זײַן, נאָר דער רבֿ האָט זײ אײַנגענומען מיט גוטן, און פֿון דעמאָלט אָן חתמעט ער זיך: „אַני־הקטן דוד כיט“.

חסידים, די װאָס האָבן אים אין אײנעם אין בית־מדרש געלערנט, האָבן נישט געקענט פּועלן בײַ זיך אים צו זאָגן „רבי“, און זײַנען געגאַנגען פֿון דער װײַטנס. ער האָט זיך אױך פֿון זײ דערװײַטערט, האָט זיך געהאַלטן מיט די „כױטװע אײצים װעשוּװע מאַיִם" און נאָך זײ נאָכגעפֿאָרשט. פֿאַר זיך אַלײן האָט ער נישט געקענט לערנען, — דאָס, װאָס ער האָט שױן געװוּסט, האָט ער געמוזט איבערגעבן דעם צװײטן. יעדן פֿרײַטיק־צו־נאַכטס פֿלעגן זיך די באַלעבאַטים צוזאַמענקומען אין בית־מדרש אַרײַן מיט חומשים אין די הענט, און ר' דודל פֿלעגט מיט זײ די סדרה לערנען. ער פֿלעגט זײ געבן צו פֿאַרשטײן און אױסטײַטשן שטיקער מדרש ראַבעס, די באַלעבאַטים האָבן די פֿינגער געלעקט פֿון זײַנע מתיקותדיקע רײד. שבת נאָכן שלאָף פֿלעגט ער זיך אַרײַנזעצן צװישן די באַלע־מעלאָכעס אין בית־מדרש, נעמען אַ תּהילים אין דער האַנט אַרײַן און זאָגן מיט זײ תּהילים, ער אַ פּסוק, זײ אַ פּסוק. ער האָט געזונגען יעדעס װאָרט, און דער קול האָט זיך אױסגעלאָזט אױסער דעם בית־מדרש, אין געסל געשאַלט און גערופֿן אין בית־מדרש אַרײַן. יונגען, שבת־לאָבוסעס, װאָס האָבן אין גאַס פּאַלאַנט געשפּילט, האָבן דעם פּאַלאַנט אַװעקגעװאָרפֿן; באַלעגאָלעס, פֿישערס, װאָס האָבן מיט די װײַבער אין גאַס שפּאַצירט, האָבן די װײַבער אַװעקגעװאָרפֿן, אין בית־מדרש געקומען. דאָס בית־מדרשל איז װאָס אַ מאָל פֿולער און פֿולער געװאָרן און דער רבֿ, פֿאַרטרונקען צװישן קעפּ, שטײט און זאָגט תּהילים און דער קהל ענטפֿערט אים אָפּ. ער אַ פּסוק, זײ אַ פּסוק.

ייִדן האָבן געװוּסט, אַז זײ האָבן זיך אױף װעמען צו פֿאַרלאָזן. איז אײנעם שלעכט געװען, איז ער צום רבֿ אַרונטערגעגאַנגען, און דער רבֿ האָט אײן רפֿואה געהאַט — תּהילים. װאָס פֿאַר אַ ייִד עס זאָל נישט זײַן, האָט זיך דער רבֿ מיט אים אַנידערגעשטעלט אין װינקל בית־דין־שטוב און האָט אָנגעהױבן מיטן ייִד תּהילים צו זאָגן. און דער ייִד, דערהערנדיק דעם רבֿס קול, װי עס קומט פֿון אַ צעבראָכן האַרץ, האָט ער זיך אױסגעװײנט פֿאַרן רבֿ און איז אַװעק מיט אַ גרינג געמיט.

אַז דודל איז רבֿ געװאָרן, האָט ער אױף זיך אַ מיצװה גענומען, װאָס ער זאָל זי מקײם זײַן אַפֿילו מיטן גרעסטן מסירת־נפֿש, און זאָל די מיצװה מאַכן ירשענען מדור לדור, אַז גאָט װעט אים מזכּה זײַן צו דעם. דאָס איז די מיצװה פֿון אַבֿרהם־אָבֿינו־סנדקאָות, און ער האָט מיט די באַלעבאַטים אָפּגעמאַכט, אַז סנדקאָות געהערט צו אים.

פֿאַר די נשמות פֿון זײַן טאַטע־מאַמע האָט ער געקלערט.

דער רבֿ ר' דודל האָט זיך אין זײַן שטוב אַרױף און אַראָפּ געדרײט, דעם הױכן שטערן געקנײטשט און פֿון צײַט צו צײַט ביטער אָפּגעקרעכצט. הינדעלע די רביצין האָט פֿאַרשטעלט דאָס געזיכט אין אירע בלײכע לאַנגע הענט, געזעסן אין אַ װינקל בײַם אױװן און האָט ביטער געװײנט.

— דוד, אַ מעשׂה װעל איך מיר טאָן. איך װעל עס נישט קענען אַריבערטראָגן. דו מוזסט דאָ זײַן אַ קױשע־װעױרעף.

— און איך זאָג דיר, אַז עס איז מן־השמים. מן־השמים לאָזט מען מיך נישט צו צו דעם. װאָס קען איך קעגן דעם טאָן? מן־הסתּם דאַרף עס אַזױ זײַן. אַ גאַנצע עדה ייִדן זאָלן איבער מיר הונגערן? די שטאָט װעט חלילה אונטערגײן, — זײ האָבן געװײנט פֿאַר מיר, דאָס האַרץ װערט צעשניטן.

— אױ, די בושה, די חרפּה, רבונו־של־עולם, דו קענסט דאָך נישט זען קײן שפֿיכת־דמים.

— אױ, אישה, אישה, מע טאָר נישט זײַן קײן נוקם־ונוטר, געדענק, פֿאַרזינדיק זיך, חלילה, נישט.

— טאַטע אײנציקער — האָט די ייִדענע געקרעכצט, פֿאַרשטעלן זיך דאָס געזיכט אין די הענט, און די גאָלדענע לאַנגערע אױרינגלעך האָבן איר נאָכגעבאָמבלט.

דער רבֿ איז צו שראַנק ספֿרים צו, אַרױסגענומען אַ ספֿר און האָט זיך פֿאַרטראַכט.

אין טיר האָט זיך געװיזן יודל מלמד, דער מוהל פֿון דער שטאָט, און האָט די רביצין גערופֿן: „רביצין, זײַט נאָר מוחל“.

די רביצין האָט זיך אױפֿגעכאַפּט.

דער רבֿ האָט עס באַמערקט און האָט אַ װוּנק געטון צו ר' יודלען מיטן פֿינגער: „נו, װאָס, זײ גײען שױן?"

יודל האָט דעם קאָפּ אַראָפּגעבױגן.

— בײַ מיר האָבן זײ געפּועלט, מן־הסתּם איז עס מן־השמים, איך בין נישט ראָױ צו דער מיצװה.

— רבי!

— איבער מיר זאָלן ייִדן נישט האָבן צו עסן? מילא, װאָס איז דער חילוק, איך האָב אױף מיר גענומען מיצװת הכנסת־אורחים. דאַכט זיך, דאָס װעט מיר קײנער שױן נישט קענען אַװעקנעמען. און דו, יודל, זאָגן זײ דיר אױך אָפּ דאָס מוהלשאַפֿט?

— איך װײס נישט, מן־הסתּם, נאָר װאָס איז דער חילוק, אַז אָן אײַך, רבי?

— עס איז דײַן חזקה. על־פּי דין טאָרסטו זיך נישט אָפּזאָגן, כּל־זמן...

פֿון הינטערן פֿענצטער דערהערט זיך פּלוצלינג אַ גערודער. מענטשן קומען אָן. עס װערט אַ געלױף, אַ געשרײ: „דאָס קװיטל!" דעם בלינדן שוסטערס קול הערט מען אין פֿענצטער:

— רבי, אונדזער רבי, איר װעט אײַך אַ שװאַרץ יאָר אױסריכטן!

מע קלאַפּט אין דער טיר, הענט רײַסן אױף, אַנדערע קלאַפּן די טיר צו. שטעקנס פֿאָכען אַהין און אַהער. אַ קנאַק פֿון ערגעץ אין אַ שױב. עפּעס פֿאַלט אַרײַן דורכן פֿענצטער. די רביצין שרײַט און ציט דעם מאַן בײַ דער קאַפּאָטע. פֿון דרױסן הערט מען: „די קצבֿים גײען“.

דער רבֿ גיט אַ רײַס אױף די טיר און גײט אַרױס. די גאַס איז פֿול מיט קעפּ — ייִדן, װײַבער, קינדער. עס מישן זיך אױס בונטיקע שנײַדערישע היטעלעך מיט סאַמעטענע, שבתדיקע. עס שװאַרצט זיך װי אַ לװיה... אַלע לױפֿן, שרײַען. ייִדן רײַסן זיך בײַ די בערד. אײנער האַלט איבערן צװײטנס קאָפּ אַ שטעקן. דער הױכער ייִד שטאַרט פֿון אַלע אַרױס און מיט די דינע הענט שאַרט ער קעפּ פֿאַר זײַנע פֿיס.

— רשעים! — האָט דער רבֿ געגעבן אַ געשרײ.

— דער רבֿ, דער רבֿ, — איז געװאָרן אַ געשרײ צװישן עולם, און עס איז שטיל געװאָרן. אַלע האָבן די קעפּ אַראָפּגעלאָזט און געװאַרט אױף עפּעס. יעדער אײנציקער האָט זיך באַהאַלטן הינטער דעם צװײטן, אַז דער רבֿ זאָל אים נישט דערזען.

— ייִדן, װאָס שלאָגט איר אײַך, װי די גױים? — האָט דער רבֿ ביטער געשריגן און געטרערן האָבן זיך אים געװיזן אין די אױגן.

אַ טרױעריק שטילשװײַגן האָט אַלעס צוגעשטיקט, נאָר פֿון דער מאַסע שטומע שװאַרצע קעפּ האָט זיך אַ קול געלאָזט הערן:

— דאָס קװיטל פֿון די סנדקאָות, דאָס קװיטל!

מען האָט זיך אומגעקוקט: װער רעדט? אָבער מען האָט נישט געקענט דערגײן.

— װאָס װילט איר, אַ קװיטל, נאַט אײַך, אַבי זאָל זײַן שלום, אײַער רבי װיל דאָך אַװדאי אױך דאָס.

קײנער האָט זיך מיט קײן װאָרט נישט אָנגערופֿן.

— אונדזער רבי — האָט דער בלינדער שוסטער אַרױסגעקײַכט פֿון עולם אין טרערן — אַ כאָלערע זאָל אײַך אַנידערלײגן!

קײנער האָט נישט געװאַגט צו לאַכן.

אין דעם איז אַ קלײן נידעריק ייִדל אַרױס פֿון דער עדה, און צו צום רבֿ, און ערנסט פֿאַרגלײזנדיק די אױגן מיט כּװנה, װי ער װאָלט אַ ברכה איבער אַ ספֿר געמאַכט, האָט ער געזאָגט:

— דער רבי װאַרט הינטער דער שטאָט, מיר זענען געקומען נאָכן קװיטל.

דער רבֿ איז אין שטוב אַרײַן. דאָס קלײנע ייִדל, ר' יצחק יודלס, האָט זיך נאָכגעיאָגט נאָכן רבֿ, און חסידים האָבן זיך נאָך אים נאָכגעשטופּט, אָפּגעשטופּט מיט די בעלע, עלנבױגנס די באַלעבאַטים הינטער זיך.

דער רבֿ איז אין שטוב אײניקע מאָל געגאַנגען אַרױף אַראָפּ. צום סוף איז ער צוגעגאַנגען צום אָרון־קודש, װאָס איז געשטאַנען אין אַ װינקל, האָט זיך אָנגעהױבן ערנסט צו שאָקלען און האָט געזאָגט:

— עס איז יעדױע־װעגילױ פֿאַר דעם מי־שעאַמער װעהױע האַױלעם, אַז נישט פֿון מײַן גוטן רצון גײ איך אַװעק פֿון דער מיצװה, װעלכע איך האָב גענומען מקײם צו זײַן, אַפֿילו מיט מסירת־הנפֿש. איך טו עס מחמת שלום — און איז צו צום טיש, גענומען אַ פּען אין האַנט אַרײַן און אָנגעהױבן שרײַבן.

חסידים אַרום האָבן שטיל געשװיגן. פֿון דער צװײטער שטוב האָט זיך געהערט דער רביצינס כליפּעדיק געװײן.

באַלד האָט זיך דער רבֿ אױפֿגעהױבן, ר' יצחק ייִדלס איז צו אים און די האַנט אױסגעשטרעקט נאָכן קװיטל.

— נײן, זאָגט דער רבֿ, און הכנסת־אורחים װוּ איז? הינדל, די קאַפּאָטע — האָט ער אַרײַנגערופֿן אין דער צװײטער שטוב.

הינדל איז אַרײַן מיט אױסגעװײנטע אױגן, צו צו דער קלײדערשאַנק.

— אישה, איך פֿרײ מיך און לױב גאָט, װאָס ער האָט מיר אײן מיצװה צוגענומען און די צװײטע געגעבן, און דו זיפֿצסט און טרױערסט?

די רביצין האָט זיך די טרערן פֿון געזיכט מיטן פֿאַרטעך אױסגעװישט.

— קומט, לאָז מען מקײם זײַן מיצװת הכנסת־אורחים — האָט דער רבֿ אױסגערופֿן צום עולם, אַרױסקומענדיק אױפֿן גאַס, און האָט מיטגעשלעפּט יודל מלמד בײַם אַרבל.

— אַנטקעגן דעם רבין — האָט זיך נאָכן רבֿ געהערט ר' יצחק יודלס קול.

און דער גאַנצער עולם האָט זיך הינטער דער שטאָט אַרױסגעלאָזט.

אַלע, דאָס גאַנצע שטעטל, האָט זיך נאָכן רבֿ אױף דעם װעג געלאָזט דעם רבין אַנטקעגן.

פֿון יעדער טיר האָבן זיך מאַנספּערזאָנען אַרױסגעלאָזט, געכאַפּט די שבתדיקע קאַפּאָטעס, די סאַמעטענע היטלען, געװעלבער האָבן זיך פֿאַרמאַכט אין מיטן העלן טאָג, טירן האָבן זיך פֿאַרקלאַפּט, און אַלע זענען אַװעק נאָכן עולם אױפֿן װעג. באַלעבאַטים, דערזעענדיק, אַז דער רבֿ גײט אַנטקעגן, האָבן פֿאַרגעסן זײער שׂינאה קעגן די חסידים. אין האַרצן האָבן זײ זיך געפֿרײט: אַ רבי קומט אין שטאָט אַרײַן, חסידים װעלן קומען אױף שבת, די שטאָט װעט װערן אױפֿגעריכט. זײ האָבן זיך אױך אָנגעטון די שבתדיקע קאַפּאָטעס און זיך געלאָזט נאָך דער מחנה. װאָס אַ מאָל איז אַלץ די מחנה גרעסער געװאָרן, בעל־מלאָכות האָבן אַװעקגעװאָרפֿן די מלאָכה, קרעמער — די קראָמען, און אַלע האָבן זיך געלאָזט אױפֿן קאָנסקער װעג דעם רבין אַנטקעגן. גױים, להבֿדיל, אױס נײַגעריקײט, האָבן זיך אױך אױסגעמישט מיט דער מחנה. פֿון ר' יחזקאלס הױף איז נאָטע אַרױס מיט אַ בריטשקע און װאָגן, די פֿערד זענען געװען געשפּאַנט אין נײַעם געשפּאַן מיטן מעשענעם באַקלאַפּעכץ. ר' יחזקאל מיט די זין און אײניקלעך זענען געזעסן אין אײן װאָגן. ר' חײם, דער צװײטער שותּף, מיט די זין, אײדעמס און אײניקלעך אין צװײטן װאָגן. נאָר אַז אָנקומענדיק צו דער עדה, האָבן זײ דערזען, אַז די גאַנצע עדה גײט צו פֿוס, זענען זײ אױך פֿון די װעגן אַראָפּ און אין עולם אַרײַן.

די פֿעלדער אַרום און אַרום, װי װיסנדיק, אַז זײ געהערן צו אײן גאָט, האָבן זיך אַלע אױסגעמישט. און אַ ים פֿון גרינעם גראָז לאָזט זיך װײַט אַװעק. אַ װינטל בלאָזט און באַװעגט דאָס גראָז, אײן כװאַליע פֿון אַ גרינעם ים איבערן צװײטן. אין דעם גרינעם ים פֿאַרבלאָנדזשעט זיך שמאָלע, אױסגעטרעטענע שטעגעלעך. דאָרטן אין מיטן די פֿעלדער, פֿאַרבלאָנדזשעט אין גראָז, שטײען הױכע יתומימדיקע בײמער, און מיט דער בושה, אַז גאָט האָט זײ צו נאַרן אַרױסגעשטעלט, װאָס זײ זענען העכער געװאַקסן פֿון אַלץ אַרום און אַרום, שאָקלען זײ זיך אײנזאַם און דאַװענען בע־ייִחוד אין פֿעלד. צװישן די פֿעלדער ציט זיך לאַנג אַװעק דער שטומער װעג, פֿאַרשטעלט פֿון בײדע זײַטן מיט אַלײען ליפּנבײמער. די לאַנגע צװײַגן, װאָס אָט ערשט האָבן זײ פֿון זיך זײערע קנעפּ שפּראָצעכץ אַרױסגעצױגן, פֿלעכטן זיך אײן צװײַג אין דעם צװײטן אַרײַן.

און גאָטס עדה אױפֿן װעג. אױף די פֿעלדער טרעפֿט מען רביס מיט חדר־ייִנגלעך שפּאַצירן ל"ג־בעומר אין פֿעלד, די יונגע גיבורים מיט די פֿײַלן־בױגנס אין די הענט זענען באַלד אַרײַן צװישן דער מחנה, אױסגעמישט זיך, און אױך אַנטקעגן דעם רבין געגאַנגען.

חסידים האָבן זיך באַלד צוזאַמען באַהאָפֿטן, אײנער צום צװײטן. אײנער האָט אַרױפֿגעלײגט די האַנט אױפֿן צװײטנס אַקסל, בײַ די הענט זיך גענומען, באַהאָפֿטן זיך און זײַנען געװאָרן אַן עדה אין דער עדה. זײ האָבן קײן חילוק נישט געמאַכט צו „משלנו“ אָדער נישט „משלנו“. װער ס'האָט געװאָלט, האָט זיך בײַ דעם גאַרטל אָנגענומען, בײַ די הענט זיך פֿאַרבונדן, און האָט זיך צוזאַמענגעהאָפֿטן. קינדער זײַנען זיך געקומען צו לױפֿן, פֿאַרפּלאָנטעװעט זיך צװישן די פֿיס, בײַ די פֿאָטערס גאַרטלען זיך געכאַפּט, בײַ די פֿאָטערס קאַפּאָטעס, און נאָכגעשלעפּט זיך. און די עדה איז געװאָרן װאָס אַ מאָל גרעסער און גרעסער, פֿון אַלע עקן האָבן זיך ייִדן צוזאַמענגענומען, באַהאָפֿטן זיך און אָנגעהױבן צו זינגען, הױך מיטן קול:

„בעראָװ אַם האַדראַס מעלעך".

און די קולות האָבן זיך אין אײנעם אױסגעמישט, אַזױ װי די נשמות האָבן זיך צוזאַמענגעגאָסן, און עס איז געװאָרן אײן קול פֿון טױזנט הערצער, און דער קול האָט געקלונגען איבער פֿעלדער און װעלדער און האָט ערגעץ גאַנץ װײַט אָפּגעשאַלט:

„בעראָװ אַם האַדראַס מעלעך".

אױבן אױפֿן הימל האָט זיך אײן שטיק העל שײַנענדיקער הימל אין אַנדערן אַרײַנגעגאָסן. פֿון אַלע עקן װעלט זענען אָנגעקומען צו שװימען העל זילבערנע, נגידיש־חסידישע װאָלקנדלעך, און אײנס האָט דורכגעשװעבט איבערן צװײטן. אין עק װעלט האָט זיך געכמאַרעט, נאָר דער שװאַרצער װאָלקן איז צערונען, און פֿון זײַנע שפּאַלטן האָט די זון אַרױסגעגאָסן מיט ליכט, און די ליכטיקײט האָט אָפּגעגלאַנצט און באַהעלט אַ גרינע בײַט אונטער אױף דער ערד. און די גרינע ליכטיקע בײַט האָט געשפּילט צװישן די אַנדערע מאַטע בײַטן.

און אַזױ װי אונטן אױף דער ערד, אַזױ האָבן זיך מיט אַ מאָל אױך אױבן די הימלען צוזאַמענגעגאָסן, אײן ליכטיקער װאָלקן האָט זיך געגאָסן אין צװײטן, אױסגעמישט זיך, און זײַנען אײנס געװאָרן, נאָכגעצױגן זיך נאָך דער עדה דעם רבין מקבל־פּנים זײַן, און אונטן איבער די לאָנקעס האָט אַ װינטל געבלאָזט און געבױגט די גרעזער, און די גרעזער האָבן זיך נאָכגעשאָקלט, נאָכגעבױגט נאָך דער עדה... און די אײנזאַמע בײמער אין די פֿעלדער האָבן מיט זײערע צװײַגן געשאָקלט, געבעטן עפּעס, געגריסט פֿון דער װײַטן, און אַרום האָט דער עולם ס'קול הױך, װײַט און ברײט אָפּגעקלונגען:

„בעראָװ אַם האַדראַס מעלעך".

דער רבֿ מיט די פּאָר באַלעבאַטים זענען געגאַנגען אין אַ זײַטװעג. זײ האָבן געזען, װי דאָרט ייִדן העפֿטן זיך אײנער אין צװײטן, זענען אײנס מיטן הימל און דער ערד געװאָרן, און זײ, די באַלעבאַטים, חבֿרה־מענטשן, אַרױסגעשטופּט, אַרױסגעװאָרפֿן, האָבן זײ עפּעס דרך־ארץ געקריגן פֿאַר דעם גרױסן אַחדות, װאָס זינגט... און פֿון די באַלעבאַטים האָט מען זיך יעדעס מאָל אָפּגעריסן און צו די חסידים אַריבערגעגנבֿעט זיך.

באַלד איז אָנגעקומען פֿון װעג אָן אַ גרױסער װאָלקן, װאָס האָט אױפֿגעשײַנט פֿון דער ערד אין הימל אַרײַן. דער װאָלקן שטױב לױפֿט פֿאָרױס, קומט װאָס אַ מאָל נעענטער און זאָגט עפּעס אָן:

— דער רבי פֿאָרט! דער רבי פֿאָרט!

און ייִדן, װי גרױס און װי קלײן, האָבן זיך געגעבן אַ לאָז הענדום־פּענדום אין װאָלקן שטױב אַרײַן, און אים צעריסן, פֿאַרבלאָזן, און עס האָט זיך אַרױסגעװיזן אַ גרױסער װאָגן. אין װאָגן איז דער רבי אין אַ װײַסן, אַטלעסענעם כאַלאַט געװען פֿאַרטונקט צװישן שװאַרצע סאַמעטענע קעפּ און פּאות, אַן אַלט־גרױער ייִד, פֿאַרװאָרפֿן די הענט איבערן האַרץ, פֿאַרגלײזט די אױגן אין הימל אַרײַן, און דער הױכער אײדעלער אַריסטאָקראַטישער שטערן קנײטשט זיך פֿון צײַט צו צײַט.

— שלום־עליכם!

און עס האָבן זיך געגעבן אַ צי הענט דאַרע, לאַנגע, בלײכע, פֿעטע, דיקע, רױטהאָריקע און אײדל־גלאַטע — אַ ים הענט, אײנע איז פֿאַרטרונקען געװאָרן אין דער צװײטער; אײנע אַרױף, די אַנדערע אַראָפּ, און דער רבי האָט יעדן באַזונדער שלום־עליכם אָפּגעענטפֿערט.

צום סוף האָט זיך דער רבֿ צוגערוקט צום רבין, האָט צו אים די האַנט אױסגעשטרעקט: שלום־עליכם!

— עליכם־שלום, װער איז עס? — האָט דער רבי געפֿרעגט.

— דער רבֿ פֿון שטאָט.

— דער רבֿ פֿון שטאָט? אַזױ?

— איך האָב אײַך דאָס קװיטל געבראַכט — זאָגט דער רבֿ, דאָס קװיטל איבערגעבנדיק.

דער רבי האָט די בלײכע האַנט אױסגעשטרעקט נאָכן קװיטל.

— דרײַ מאָל ש"ס װעל איך אײַך אַװעקגעבן, עס איז מײַן מיצװה — האָט דער רבֿ געשטאַמלט נאָך אַ קלײנער װײַלע מחשבֿה.

צװישן עולם איז אַ געמורמל געװאָרן.

— צו װעמען פֿאָרסטו? — האָט דער רבי מיט אַ שמײכל געפֿרעגט, דאָס קװיטל אין בוזעם־קעשענע אַרײַנלײגנדיק.

— צו קײנעם נישט.

— צו קײנעם נישט, נו, װעסטו בײַ מיר בײַם טיש זיצן, — האָט דער רבי געשמײכלט.

דער רבֿ איז נאָך געשטאַנען.

באַלד האָבן זיך צוגערוקט חסידים, האָבן דעם רבֿ אַװעקגעשטופּט אין אַ זײַט, און דער עולם האָט זיך װײַטער גערוקט מיט די הענט איבער די קעפּ, געדריקט זיך נעענטער צום רבין.

— ייִדן, מיר װעלן מינחה דאַװנען — האָט דער רבי אױסגערופֿן און איז אַראָפּ פֿון װאָגן.

באַלד בײַם װעג איז אַ קלײנער געדיכטער װאַלד געשטאַנען. בױמער װי זײ װאָלטן אין אײן גאַרטל געװען פֿאַרפֿלאָכטן. דער רבי פֿאָרױס, דער עולם נאָכן רבין אין די בײמער אַרײַן.

עס איז שױן פֿאַרנאַכט געװאָרן. די זון האָט נאָך אין װאַלד אַרײַנגעקוקט צװישן די בײמער. װוּ־נישט־װוּ און װען־נישט־װען האָט זי דאָס גרינס צװישן אײן בױם און דעם צװײטן באַגילדעט. דער קלײנער װאַלד איז שטיל געװען. װי אַ שטילער סוד װאָלט אין אים פֿאַרשטומט געװאָרן פֿון צײַטן, צײַטן לאַנג... די הימלען איבערן װאַלד אין רױטבלױען פֿײַער האָבן צנועהדיק זיך װײַט אַראָפּגעלאָזט. טיף אין װאַלד האָט אַן אײנזאַמער פֿױגל גערופֿן, גערופֿן נישט װיסנדיק װאָס. דאָרט, טיף אין װאַלד, האָט װער אַ בױם אונטערגעהאַקט און דער בױם האָט זײַן װידױ הױך צװישן די בײמער אױסגערופֿן...

און אַרום װאַלד האָט די גאַנצע װעלט געװאַרט...

נאָך נישט פֿאַרטיק איז דאָס גרינס געװען, נאָר עס האָט ערשט אָנגעהױבן צו בליִען. די ערד האָט ערשט די בריסטן אױסגעשטעקט, און דאָס גרינס האָט ערשט צו זױגן אָנגעהױבן, צו נאָגן און ציִען חיונה. אַלץ אַרום האָט ערשט אָנגעהױבן צו לעבן און האָט געװאַרט אױף אַ דערלײזונג, אױף אַ ברכה, אױף אַ תּיקון.

און דער עולם איז פֿאַרװאָרפֿן אין װאַלד. אַ ייִד הינטער אַ בױם, אַ ייִד הינטער אַ בױם. יונגע קינדער הינטער יונגע צװײַגלעך, קוסטעס, אַלע האָבן זיך טיף און ערנסט געשאָקלט. דעם רבינס ברכה האָט געקלונגען אין װאַלד, און מיט דער האַנט האָט ער צוגעשאָקלט און געװיזן:

און בײַ יעדן בױם אַ נשמה, און יעדע נשמה, װאָס איז הינטער איר בױם געשטאַנען, האָט פֿאַר איר בױם געבעטן, און מיט דער ברכה האָט מען דעם תּיקון אױף דעם גרינס געזען. און די בױמער האָבן זיך מיטגעשאָקלט, װי געװאָלט עפּעס בעטן, זאָגן, נאָר בױמער זענען שטום, און די נשמה, װאָס שטײט הינטער דעם בױם איז דעם בױמס שליח־ציבור, און דער בױם שאָקלט זיך מיט: אָמן! אָמן!

אַלץ אַרום האָט געדאַװנט, געבעטן און געדאַנקט גאָט, און דער הימל האָט זיך גענעענטערט צו דער ערד, די ערד — צום הימל. אַן עדה ייִדן, אַן עדה בױמער. די בױמער האָבן זיך מיטגעשאָקלט, אַ צװײַג אָן אַ צװײַג געקלאַפּט, די גרעזער אַהין און אַהער זיך באַװױגן, די פֿױגל פֿון צװײַג צו צװײַג געשריִען, געקװיטשעט. און דער װידערקול האָט טיף אין װאַלד גערופֿן צװישן די בױמער, און דעם העקערס קול דאָרט טיף האָט אָנגעקלאַפּט, און די קולות האָבן זיך אױסגעמישט, עס איז געװאָרן אײנס. אַלץ האָט זיך באַהאָפֿטן. און עס איז געװאָרן אײן תּפֿילה, אײן האַרץ, אײן נשמה. און דאָרט, טיף אין װאַלד, איז די שכינה צװישן די בױמער אױסגעצױגן און דאַװנט מיט...

די גאַנצע װעלט איז גאָט, גאָט אין דער גאַנצער װעלט דאַװנט.

באַלד איז אַלץ שטום געװאָרן. די בױמער האָבן זיך אױפֿגעהערט צו שאָקלען, דאָס גראָז צו באַװעגן. דאָרט, טיף אין װאַלד, איז דער פֿױגל פֿאַרשטומט געװאָרן און דער װידערקול פֿון העקער. די װעלט, װי זי װאָלט זיך אַ מינוט אײַנגעהאָרכט. דאָרט, טיף אין װאַלד, איז גאָט, און הערט זיך אױך אײַן צו דעם אַלט־באַקאַנטן ניגון פֿון אַ מאָל, און דעם רבינס קול װײנט אין װאַלד.

טיקאַ בעשױפֿער גאָדאָל לעכעראָסײנו װעשאַל נעס לעקאַבעץ גאַליאַסײנו...

אַלץ אַרום איז שטיל געװען. אַ טונקעלער, טרױעריקער נעפּל האָט דאָרט טיף, װוּ די שכינה רוט, זיך אױסגעשפּרײט, און פֿון דאָרט טיף האָט אַ טרױעריקער פֿאַרגעסענער זום־זום־זום געברומט און האָט געשפּילט איבער װעלדער און פֿעלדער און דער װידערקול האָט זיך װײַט צעגאָסן און פֿאַרטרױט באַהאַלטענע סודות.

גאָטס אַ גרוס איז עס געװען צו זײַן כּנסתּ־ישׂראל פֿון לאַנגע, לאַנגע צײַטן...

באַלד האָט דער רבי זײַן תּפֿילה געענדיקט. יתומים אונטער בײמער האָבן קדיש געזאָגט, און אפֿשר האָבן אױך בײמלעך קדיש געזאָגט איבער זײערע טאַטעס און מאַמעס, אָדער זענען די קינדער זײערע חזנים געװען...

דער רבי איז צוריק אַרױף אױפֿן װאָגן. מען האָט די פֿערד אױסגעשפּאַנט, ייִדן גאַנצע מחנות, גאַנצע עדות האָבן אין דעם װאָגן זיך אײַנגעשפּאַנט. קעפּ זענען געקראָכן איבער קעפּ, אײנער איבערן צװײטן, איבער די רעדער און אױף די רעדער, און דער װײַסער כאַלאַט, פֿאַרטרונקען אין יאַמים קעפּ און הענט, האָט זיך געטראָגן אין דער הױך, און פֿאַר אים און נאָך אים כװאַליעס קעפּ, כװאַליעס קעפּ מיט אײן קול, מיט אײן שיר:

„בעראָװ אַם האַדרעס מעלעך".

און נאָך דער עדה האָט אַ טונקעלער, טרױעריק־ליבער טױװאָלקן איבער װעלדער און פֿעלדער גערוט און געזױגן, און געטרונקען יעדעס מײַלכל װאָס האָט זיך געעפֿנט.

דעם רבינס ברכה...

און װאָס נעענטער די כװאַליעס קעפּ זענען צום שטעטל צוגעקומען, האָבן זיך אַלץ מערער מענטשן, װײַבער, אַלטע לײַט, קינדער פֿון שטאָט זיך געלאָזט. די אָנגעקומענע זענען אין די מאַסן קעפּ פֿאַרשװוּנדן געװאָרן, און מיט אײן קול און מיט אײן שיר: בעראָװ אַם העדרעס מעלעך! — זענען זײ אין שטאָט אַרײַן.

אַ ליבער פֿאַרגעסענער טױװאָלקן, װאָס האָט פֿון די װאַסערן אױפֿגעשטײַגט, האָט זיך צערטלעך און מיט אַ מוטערלעכער ליבע איבערן שטעטל געלײגט, צו באַשיצן, צו באַװאָרענען, און דער װאָלקן האָט עס געהילט און געטוליעט, און דאָס שטעטל איז ליבלעך אײַנגעשלאָפֿן.

װײַט אין געסל האָט זיך געהערט אַ קינד װײנען...

פֿון ר' יחזקאלס צװײ גרױסע פֿענצטער, װאָס גײען אין שולגעסל אַרײַן, האָבן אין טונקעלן טױנעפּל צװײ גרױסע ליכטפֿלאַמען אַרױסגעדרענגט, און אַ שטיל־פֿאַרטרונקענער ליבער ניגון איז פֿון דאָרט אין געסל אַרײַנגעשװוּמען.

דער רבי איז דאָרט אײַנגעשטאַנען.

פֿון די װאָכעדיקע בית־מדרש־פֿענצטער, װאָס זענען געװען געגן איבער ר' יחזקאלס פֿענצטער, האָבן אױך זעקס קלײנע ליכטלעך אין דעם טױװאָלקן אַרײַנגעדרענגט, און אַ קאַלטער, װאָכעדיקער „װעהו־ראַכום" פֿון אַן אַלטער שנײַדערישער ברוסט האָט פֿון דאָרט זיך אַרױסגעריסן:

„יעכאַפּױר אָװין װעלױ יאַכשי".

און טיף אין געסל, פֿאַרהילט אין נאַכטנעפּל הערט זיך אַ ייִנגעלעס לאָבוסדיקע שטימע:

נאַ דיר בלומען, גיב מיר קנעפּ,

נאַ דיר בלומען, גיב מיר קנעפּ!

זומערדיקע פֿאַרנאַכטן: קאַפּיטל פֿינף

װי די דרײַ װאָכן האָבן זיך אָנגעהױבן אַרײַנצוגנבֿענען אין שטעטל, איז דאָס זומער־לעבן װי אין מיטן אָפּגעהאַקט געװאָרן. די װעלט אַרום און אַרום האָט אױסגעזען װי אַ פּרינצעסין, װאָס זיצט אין אירע יום־טובֿדיקע קלײדער און טרױערט נאָך איר געליבטן, װעלכער האָט זי פֿאַרלאָזט... אַ װינטל בלאָזט און װײעט איבער די גרעזער, שאָקלט זײ אַהין, שאָקלט זײ צוריק. דאָס בלעטל אױפֿן צװײַגל, דאָס גרעזל אין דער ערד װײנען אין זיך פֿאַר דער גאַנצער װעלט.

ליבע זומערדיקע פֿאַרנאַכטן! פֿון באַהאַלטענע װעלטן קומען זיך צו ציִען איבערן הימל שטיקער ליכטיקע, שטיקער טונקעלע װאָלקן, מישן זיך צוזאַמען טיף אין ברײטן האָריזאָנט פֿון הימל. די הערלעכע ליכטיקײטן מיט די טונקעלע װאָלקן װערן באַהאַלטן הינטער בלױע פֿאָכערדיקע פֿאָרהאַנגען. ליכט פֿאַרװיקלט אין ליכט הענגט ברײט און װײַט איבערן װאַסער און שפּיגלט זיך אָפּ אין זײַנע ליכטיקע, געשליפֿענע כװאַליעס. און די כװאַליעס גײען, אַ כװאַליע נאָך אַ כװאַליע, װי זײ װאָלטן דאָס האַרץ אױסגערעדט אײנע פֿאַר דער אַנדערער. װײַט, װײַט נױגט זיך דער הימל אַראָפּ אין װאַסער אַרײַן, און דאָס װאַסער גײט אין הימל אױף. דער הימל מיט דעם װאַסער גיבן זיך דעם ערשטן, ליבן אומשולדיקן קוש און גײען זיך שלאָפֿן לײגן אין געדיכטן װאַלד, אין שװאַרצן װאַלד, אין עק װעלט...

ליבע זומערדיקע פֿאַרנאַכטן אין שולגעסל! טונקל־טרױעריקע נעפּלען טוליען דאָס שטילע געסל און װיקלען עס, װי זײ װאָלטן עס װעלן פֿאַרהױלן פֿון מענטשנס אױגן. אין עק װעלט פֿון געדיכטן װאַלד שימערט נאָך אַרױס דאָס לעצטע ביסל רױטלעכקײט, פֿאַרזונקען און פֿאַרטונקען צװישן בלױע יאַמים װי אָפּגעריסענע, פֿאַרגעסענע אינדזלען. פֿון די פֿענצטער פֿון דעם אַלטן בית־המדרש װינקט אַרױס אַ ליכטל, און דעם פּרוש קול װײנט אין געסל, און קלאָגט זיך פֿאַר דער מאַמע נאַכט... און די מאַמע נאַכט נעמט מיט זײַן געװײן און פֿאַרטרינקט עס אין באַהאַלטענע װעלטן, און מישט עס אױס, און עס װערט אײן טאָן פֿון דעם נאַכטכאָר; די זשאַבעס אין װאַסער האַלטן אים מיט צום טאַקט. פֿון שװאַרצן װאַלד קומט צו ציִען אַ פֿאַרגעסענעס זשומען. און די נאַכט נעמט די קולות אַלע אין זיך אַרײַן, און װערט פֿאַרטרונקען מיט זײ אױף דעם שװאַרצן װעג צום בית־עולם צו... פֿון רבינס פֿענצטער דרינגט אַרױס צװײ גרױסע ליכט. דער רבי אין װײַסן כאַלאַט דרײט זיך אײנער אַלײן אַרױף און אַראָפּ איבער דער שטוב, און יעדעס מאָל, װען דער װײַסער כאַלאַט גײט פֿאַרבײַ די צװײ פֿענצטער, לױפֿט װער דורך איבערן װײַסן פּלױט, װאָס איז אַנטקעגן די פֿענצטער. פֿאַר טיר און טױערן זיצן האַלבע נאַקעטע ייִדן, באַלעבאַטים, בעל־הביתטעס, בעל־מלאָכות, אָנגעהאָרעװעטע פֿון אַ גאַנצן טאָג, אױסגעבעט אױף בעטגעװאַנט און כאַפּן אַ ביסל פֿרישע לופֿט. קלײנע מײדלעך שפּאַצירן צוזאַמען פֿאַר דער טיר, אָננעמענדיק זיך בײַ די הענט, און זינגען הױך אױפֿן קול:

גײט דער גראַף אין װאַלד אַרײַן,

טרעפֿט ער אַ מײדל בײַם בױם שטײן.

— מײדל, מײדלשי, װאָס טוסטו?

אין װאַלד אַלײן?

איך בין געגאַנגען אין װאַלד אַרײַן

און װײס נישט װוּ אַהײמצוגײן.

אױפֿן פּלױט פֿון חנה־שׂרהלעס גאָרטן, פֿון װעלכע די צװײַגן מיט באַרנעס שטײַגן אין מאַרק אַרײַן, קלעטערן די חדר־ייִנגלעך. זײ כאַפּן אָן די צװײַגן און רײַסן פֿון זײ אומצײַטיקע אױפּס. דער סעדער לױפֿט אַרױס, די קינדער אַנטלױפֿן, נאָר אײנס, נעבעך, איז הענגען געבליבן אױפֿן פּלױט. דער סעדער כאַפּט אים אַראָפּ דאָס היטל, און דאָס ייִנגל שטײט און קראַצט זיך און װײנט. ער האָט מורא אַהײמצוגײן צו דער מאַמען. קי גײען אַהײם פֿון דער פּאַשע, דער שעפֿער שפּילט אױף דער פֿישטשאַלקע, באַלעבאַטים דערהױבן זיך פֿון די ערטער און פֿירן דאָס זײעריקע אין די שטאַלן. פֿון ערגעץ פֿאַר אַ הױז הערט זיך אַ האַרמאָניע שפּילן. דאָרט זיצט סטעפּאַן, דער אײנציקער גױ אין געסל, מיט זײַן מײדל און שפּילן ליבעסלידער, און דאָס קול פֿון דער האַרמאָניע מישט זיך אױס אין אײנעם מיטן פּרוש װײנענדיקן ניגון. און עס װערט אײן טרױעריקער, האַרץ־רײַסנדיקער ניגון, װאָס װערט פֿאַרטרונקען װײַט אין געסל...

ליבע זומערדיקע פֿאַרנאַכטן אין שולגעסל! דאָרט װײַט צום שװאַרצן װעג צו, צום בית־עולם, שפּאַצירן אַרום בית־מדרש בחורים אין די זומערדיקע לײַכטע שניטרעק. עס שפּאַצירן בעל־הבתּישע מײדלעך אין די זומערדיקע קאָרטאָנע קלײדלעך. די בחורים אױף אײן זײַט, די מײדלעך אױף דער צװײטער זײַט. שיקט אַ בחור אַריבער אַ פֿאַרשעמטן בליק אױף דער צװײטער זײַט, װיל געפֿינען די כּלה, װאָס איר גאָלדענעם זײגער טראָגט ער אױף זײַן װעסט; ער פֿאַרשעמט זיך, און דאָס האַרץ קלאַפּט אין אים... װיל אַ מײדל װאַרפֿן אַן אױג צו די בחורים, כּדי צו געפֿינען איר חתן, פֿאַר װעלכן זי העפֿט איצט אױס אַ תּפֿילין־בײַטעלע, שעמט זי זיך פֿאַר די חבֿרטאָרינס. איר האַרץ קלאַפּט אין דער שטיל, און דאָס לײַכטע קאַפֿטנדל באַװעגט זיך...

ליבע זומערדיקע פֿאַרנאַכטן אין שולגעסל! הײַנט זענען אָבער די „דרײַ װאָכן“, הײַנט טאָר מען קײן ליבעס נישט שפּילן, האָט מען עס אָפּגעלײגט אױף שבת־נחמו... נאָר די נעפּלען, װאָס הילן דאָס שטעטל אײַן אין ליבע, טרױעריקע סודות, װעקן אין דער שטיל דאָס האַרץ, דאָס געסל טוליעט זיך צום נעפּל, דער נעפּל צום געסל, און זײ שפּילן אין דער שטיל אַ געהײמע ליבע... און די ריחות טראָגן זיך פֿון יענער זײַט פֿעלדער און דערפֿרישן דאָס האַרץ... די ברוסט װערט פֿול, און עס װערט עפּעס אַזױ לײַכט, אַזױ ליב, אַזױ זיס, און עס װילט זיך אַזױ זײַן געטוליעט, געליבט! אױ, טאַטע אין הימל!

ליבע זומערדיקע פֿאַרנאַכטן אין שולגעסל! װער עס האָט אײַך געהאַט, װער עס האָט אײַך פֿאַרלױרן...

אױף דעם שװאַרצן װעג, צום בית־עולם צו, װײַטער אַראָפּ אין שולגעסל האָט זיך די װעלט װאָס, דאָס געזיכט אײַנגעטוליעט אין האַרץ פֿון דער נאַכט, און די נאַכט אין האַרץ פֿון דער װעלט, און בײדע האָבן זיך באַהעפֿט, און דאָרט װײַט, טיף אין װאַלד זיך פֿאַרבלאָנדזשעט און זיך שלאָפֿן געלײגט אין געדיכטן װאַלד.

אױף דעם שװאַרצן װעג, צום בית־עולם צו, שטײען אַלטע, אָפּגעלעבטע טאָפּאָלן, װי װילדע לצים, מיט אָפּגעהאַקטע פֿיס און הענט. זײ שטײען װי גילגולים פֿון רוחות, װי אָנגעקומענע פֿון פֿאַר שישיס־יאַמי־בראשית, װי שטומע עדות פֿון אָנהױב װעלט ביזן סוף װעלט... נאַכט, צװעלף אַ זײגער, קומען צו גײן „הױכע דײַטשן מיט לאַנגע בײַטשן“, און שטעלן זיך הינטער די טאָפּאָלן און ציִען פֿון זײערע צװײַגן די ליבסטע, האַרץ־נאָגנדע ניגונים, ציִען, ציִען בײַם האַרץ, און פֿאַרנאַרן מענטשן מיט זײערע געזאַנגען אין װיסטע זומפּן...

אין פֿעלד, אין גראָז ליגן קופּקעלעך חסידים, הינטערן שטאָט, און זינגען דעם יױעשדיקן:

שאָכאַני בעטײ כעמער
לעמאַ טישאָ אײַען
װאָייִסראָן אָדעם מין האַבעהײמע ־ אױען!

מיטן ניגון פֿון דעם חזן, װאָס מען האָט אים לעבעדיקערהײט אין קבֿר באַגראָבן. און דאָס קול קלינגט איבער די קבֿרים, װאָס שטײען אױפֿן בערגל, און די קבֿרים, אױסגעמישט מיט גאָטס ערד, פֿאַרטרונקען אין יאַמים גרינס, לעבן דאָ זײער שטיל, שװײַגנדיק לעבן. עס שװײַגן די טױטע בײנער אין די פֿיר אײלן פֿון קבֿר, װאָס האָט איבער זיך נאָר אַ פּיצל הימל. דאָס װינטל בלאָזט איבער זײ, אױסגעמישט מיט דער ערד, גיבן זײ פֿון זיך דאָס לעבעדיקע גרינס אַרױס. אָט זײַנען די בײנער צוגעקומען צום אמתן תּכלית, צום לעצטן סוף פֿון לעבן, פֿון פֿאַרן אײביק און פֿון נאָכן אײביק... און די גאַנצע װעלט האָט זיך געאײניקט, דאָס לעבעדיקע מיטן טױטן, דער הימל מיט דער ערד, יעדעס גרעזל, יעדעס בױמל, און עס איז אײן לעבן, אײן װעלט, אײן גאָט געװאָרן...

פֿון דער צװײטער זײַט װעג שפּיגלט זיך אָפּ דאָס װאַסער אין דער נאַכט, װי אַ צװײטע װעלט זעט עס אױס פֿון דער װײַטן. קלײנע ליכטלעך פֿון די בערלינקעס, װאָס רוען אין װאַסער איבער נאַכט, דרינגען טיף אין װאַסער אַרײַן, און זײ זעען אױס פֿון דער װײַטן, װי גרױע, טונקעלע חיות זײַנען מיט די לאַפּעס אין דער שװאַרצער נאַכט אײַנגעזונקען געװאָרן, און קענען נישט מער אַרױס, די ליכטלעך. די אױגן אין זײערע שטערנס, דרינגען אַהער פֿון דער װײַטן און בעטן הילף...

און אױף דעם שװאַרצן װעג, טיף דאָרט אין דער נאַכט, האָט גאָט זיך דאָס פּנים אין בײדע הענט פֿאַרשטעלט... און זײַנע צװײ גרױסע טרערן, װאָס ער װײנט אױפֿן חורבן בית־המיקדש, האָבן אױף דער ערד זיך אַראָפּגעגאָסן און אַלץ פֿאַרטונקט און פֿאַרטרונקען...

אױפֿן שװאַרצן װעג צום בית־עולם צו אין דער טונקעלער נאַכט שפּאַצירן אַ ייִנגל מיט אַ מײדל: גבֿריאל, דעם רביס זון, דער מעמײלע־מעקױמױ, און לאהלע, ר' יחזקאלס ייִנגסטע טאָכטער.

זי האָט אים געזען דורך אַ שפּאַלט פֿון דער טיר דענצמאָל, װען זײַן פֿאָטער איז בײַ זײ אײַנגעשטאַנען. פֿאַרטאָגס, װען זי איז נאָך אין איר בעט געלעגן, האָט זי דערהערט פֿון אַן אָפֿענעם פֿענצטער זײַן קול. ער לערנט און זײַן קול איז אַרױס דורכן פֿענצטער און אױסגעמישט זיך מיט דעם ריח פֿון די יונגע גרעזער, װאָס האָבן זיך פֿון דעם נאַכטטױ געװעקט; ער איז אַרײַן מיט דעם בלומען־געשמאַק, און איז פֿאַר איר געזיכט פֿאַרבײַגעפֿלױגן און געװינקט איבער איר, און איר ברוסט האָט זיך אָן װיסן געהױבן און געװעקט זיך... און פֿון דעמאָלט אָן האָט זי געבענקט נאָך זײַן אײדל, מלאָכימדיק געזיכט, װאָס האָט װי אַ ליכטיקע לבֿנה פֿון זײַן טיפֿן שטרײַמל אַרױסגעשײַנט, נאָר זי האָט נישט געװוּסט דערפֿון. זי האָט פֿון גאָרנישט געװאָלט װיסן, נאָר יעדן פֿאַרנאַכט האָט זי זיך אין שולגעסל שפּאַצירט... עס האָט זי עפּעס געצױגן אַהין, צו די „הױכע דײַטשן מיט די לאַנגע בײַטשן", די װאָס שפּילן און ציִען די ניגונים פֿון די טאָפּאָלן־צװײַגן, און האָבן זי געצױגן טיפֿער אַרײַן, טיפֿער אין שװאַרצן װעג אַרײַן, טיפֿער און טיפֿער... אים אָבער האָבן זײ אױך געמוזט ציִען, און ער האָט זיך אױך געמוזט לאָזן פֿאַרפֿירן...

און זײ האָבן נישט געזען, װי זײ פֿאַרקריכן זיך. די נאַכט איז געפֿאַלן איבער זײערע קעפּ און האָט זײ אין זיך אַרײַנגענומען, באַװעבט זײ מיט פֿינצטערניש הינטער זיך און פֿאַרשטעלט זײ פֿון מענטשנס אױגן. די טױטע מצבֿות אױפֿן בערגל זײַנען עדות געװען, אַז די קינדער האָבן צװישן זיך קײן װאָרט נישט גערעדט, נישט בײַ דער האַנט זיך אָנגענומען, נאָר ער פֿון אײן זײַט װעג, און זי פֿון דער צװײטער זײַט װעג האָבן זיך געלאָזט נאָכציִען נאָך די שטומע, האַרץ־נאָגנדע ניגונים, װאָס די „הױכע דײַטשן מיט די לאַנגע בײַטשן" האָבן מיט זײערע דינע, לאַנגע פֿינגער פֿון די אַלטע טאָפּאָלן־בױמער אַרױסגעצױגן. אָט די ניגונים האָבן זיך אין זײערע הערצער אָפּגעקלונגען, װי אױף סטרונעס, און האָבן די קינדער אַלץ געצױגן צו זיך, געצױגן שטום, און געשפּילט שטומע, סודותדיקע טענער אױף די האַרץ־סטרונעס אין דער שטיל...

אין דער שטיל...

און די נאַכט איז געפֿאַלן איבער זײ, און די טױװאָלקן האָבן געשװעבט פֿאַר זײ, און הינטער זײ.

און אַלץ אַרום איז פֿול מיט ליבע. דער הימל און די ערד ליגן אין אײנעם געאָרעמט, פֿאַרװאָרפֿן אין װאַלד, די נאַכט אין דער װעלט, די װעלט אין דער נאַכט, און שמעקנדיקע ריחות קומען זיך צו טראָגן פֿון די אַרומיקע פֿעלדער, װײען איבערן פּנים, און דערצײלן שטומע סודות, װאָס מען טראָגט בײַ זיך אין האַרץ אַרום און װאָס מען זאָגט זײ קײן מאָל נישט אַרױס...

און די ברוסט באַװעגט זיך שטיל, פּאַמעלעך, און בענקט נאָך עפּעס, און אַ בענקעניש ליגט אױף אַלעם אױסגעגאָסן, די גאַנצע װעלט בענקט, נישט װיסנדיק אַלײן נאָך װאָס, נאָך װען...

אין געדיכטן װאַלד ליגט גאָט אין שװאַרצן מאַנטל געהילט, און בענקט נאָך זיך אַלײן און נאָך די װעלט... אין עק װעלט, װוּ דאָס לעצטע רױטע אױג זינקט אין די בלױע, שװאַרצע יאַמים, קושט זיך דער טאָג מיט דער נאַכט, און בענקען נאָך זיך און נאָך דער װעלט...

אין מיטן האָריזאָנט בלאָנדזשעט אַ ליכטיק לבֿנה, ים־אױס, ים־אײַן, און בענקט... דער קלײנער בית־עולם באַהאַלט זיך אין זיך און בענקט...

און דאָס ייִנגל און דאָס מײדל לאָזן זיך נאָכציִען נאָך די פֿאַרגעסענע ניגונים...

אַ ביסל װײַטער איז דאָס װאַסער, און די נאַכט־לאַמטערנדלעך דרינגען זיך אין דער טיפֿעניש פֿון װאַסער און דערצײלן זײ מעשׂיות פֿון אַנדערע װעלטן.

דאָס ייִנגל מיטן מײדל גײען נאָך און לאָזן זיך פֿאַרפֿירן נאָך די פֿאַקלדיקע לאַמטערנדלעך.

זײ זענען צום װאַסער אָנגעקומען, בײַם ברעג זיך געזעצט.

עס האָט זיך פּלוצלינג קלינגען געהערט.

און דאָס קלינגען האָט מיט אימה פֿון גאַנץ װײַט אָפּגעקלונגען, װי אַ מאַמע װאָלט זיך אין דער פֿינצטערער נאַכט געקלאָגט: געװאַלד, מען האָט מיר שלעכטס געטאָן! געװאַלד, מען האָט מיר שלעכטס געטאָן!

דער הימל צום שטעטל איז מיט אַ מאָל ליכטיק געװאָרן, װי אַ רױט־ברענענדיקע, ליכטיקע כמאַרע פֿון אַ ליכטיקן ים איז געקומען צו ציִען פֿון אַ פֿרעמדער װעלט, און האָט זיך פֿאַרבלאָנדזשעט אינעם פֿינצטערן נאַכט־ים אַרײַן, און האָט אַ האַלבן הימל באַלױכטן. צי האָט נישט אַ מעכטיקע האַנט אַ שטיק נאַכט פֿון דער הױך אַראָפּגעװאָרפֿן און דער װעלט דעם אָפֿענעם הימל געװיזן? צי האָט זיך אפֿשר דאָך די זון אײן מאָל אין לעבן טועה געװען, און אַנשטאָט אין אַ פֿרעמד לאַנד צו גײן, איז זי פֿאַר דער צײַט צוריקגעקומען? און אונטן אױף דער ערד פֿלאַקערט זיך, אײן װאָלקן פֿײַער קױלערט זיך אין צװײטן אַרײַן און זײ פֿלאַמען זיך אין אײנעם, און שטײַגן אין הימל אַרײַן און צינדן אַ שטיק הימל אונטער. די ערד, לופֿט און הימל קושן זיך צוזאַמען אין אײן פֿלאַם פֿײַער. עס האָט פֿון דער װעלט דעם נאַכט־שלײער אַראָפּגעריסן און צוריק טאָג געמאַכט... פֿון דער װײַטן הערן זיך װײנענדיקע קולות, און דער שטאָטגלאָק קלינגט און קלינגט מיט אַ געװאַלד, װי אַ מאַמע װאָלט זיך געקלאָגט: געװאַלד, איר האָט מיר שלעכטס געטאָן! געװאַלד, איר האָט מיר שלעכטס געטאָן!

דאָס ייִנגל מיט דעם מײדל זיצן בײַם ברעג װאַסער. ליכטיקע שטראַלן פֿאַלן אַרײַן און באַלױכטן דאָס װאַסער פֿון יענער זײַט. און פֿון דאָרט, פֿון װאַנעט דאָס װאַסער ברענט זיך, קומען צו שװימען ליכטיקע כװאַליעס און סודען אײַן אין דער שטיל די איבעריקע כװאַליעס דאָס װאָס דאָרט טוט זיך אָפּ. דאָ ליגט די נאַכט אױסגעצױגן איבערן װאַסער. עפּעס װאָס פֿליאַסקעט זיך שטיל אין אים... מתים גײען אױך פֿון דעם בית־עולם, קריכן אַריבער דעם פּלױט און זײ זענען טובֿל זײערע נשמות אין װאַסער, אײדער זײ שטײַגן אױף אין הימל אַרײַן צום בית־דין־של־מעלה.

און דאָס װאַסער גיסט זיך אין דער שטיל, װאַשט די נשמות, װאַשט זײ אָפּ פֿון זינד, און די מתים שװימען מיט די כװאַליעס װאַסער אין שװאַרצן װאַלד אַרײַן, אין הימל אױפֿצושטײַגן...

און פֿון יענער זײַט פֿלאַקערט די װעלט. זײַלן פֿײַער אין זײַלן פֿײַער שטײַגן אײנער נאָכן צװײטן אין הימל אַרײַן, און צינדן אָן די לופֿט, דעם הימל, און זײער פֿריִערדיקע גלאַנץ שפּילט אױף די כװאַליעס...

דורך באַהאַלטענע װעגן זענען די קינדער אין שטאָט צוריקגעקומען.

האַלב־נאַקעטע װײַבער, נאַקעטע קינדער, כאַפּנדיק דאָס ביסל אָרעמקײט, פּעק בעטגעװאַנט, װער אַ קישן, װער אַן עמער מיט שטובזאַכן, מיט אימהדיקע געװאַלדן, מיט פֿונאַנדערגעלאָזענע האָר, לױפֿן זײ פֿון פֿײַער, גאַס־אױס, גאַס־אײן. קלײנע קינדער, האַלטנדיק זיך אָן די מאַמעס שירצן, גרעסערע, העלפֿנדיק דער מאַמען די פּעקלעך טראָגן, לױפֿן אין דער שװאַרצער װעלט אַרײַן, מיט געװאַלדן, מיט געװײן. און דאָס פֿײַער לױפֿט זײ נאָך, אַרױסשטעקנדיק נאָך זײ זײַנע צונגען. מאַמעס טראָגן זױגנדיקע קינדער אין די קישנס, ברידער — קלײנע שװעסטערלעך, שװעסטער — קלײנע ברידערלעך. מען לױפֿט מיט זײ אין פֿרעמדע שטיבער, זײ אַװעקצולײגן אין פֿרעמדע בעטן, צו פֿרעמדע קינדער. דאָס פֿײַער יאָגט די מענטשן פֿון די הײַזער, טרײַבט זײ אַרום װי װילדע רוחות און טראָגט זיך פֿון דאַך צו דאַך. דאָס פֿײַער איז װי אַן אומגעהױער װילדע חיה מיט ברײטע, װײַט־ברענענדיקע לאַפּעס, איז געקומען צו לױפֿן פֿון װיסטע מידבריות און האָט זיך איבערן שטעטל געלײגט, צו פֿאַרניכטן אַלץ, אַלץ... ייִדן, גױים שלעפּן עמערלעך װאַסער, גײען מיט אַ געװאַלד און גיסן דאָס װאַסער אין פֿײַער אַרײַן: דאָס פֿײַער טרינקט עס אױס מיט אַ לעכערדיקן קנאַק און טוט זיך װײַטער דאָס זײַניקע. טײל מענטשן, נישט װיסנדיק װאָס צו טאָן, כאַפּן פֿענצטער, טירן און לױפֿן דערמיט אין דער װעלט אַרײַן. װילדע מאַמעס לױפֿן אין פֿײַער מיט צעװאָרפֿענע האָר, פֿאַרװאָרפֿענע קלײדער. זײ לױפֿן און שרײַען: „מײַנע קינדער"!

װילדע, פֿאַרלאָזטע נאַקעטע קינדער לױפֿן איבער דער גאַס, שלעפּנדיק פּעקלעך און שרײַען: „מאַמע! מאַמע!“

און די אַלע קולות װערן פֿאַרטרונקען אין אײנעם אינעם קנאַק פֿונעם פֿײַער, און דאָס פֿײַער שיקט זײַנע צונגען פֿון דאַך צו דאַך און לאָזט איבער נאָך זיך אײן חורבֿה נאָך דער אַנדערער.

אין די חורבֿות בלײַבן שטײן הױכע, שװאַרצע קױמענס, עדות אױף דעם אומגליק, װאָס דאָס פֿײַער האָט אָנגעמאַכט. טײל באַלעבאַטים, כאַפּנדיק װער אַ האַק, װער אַ לאָפּעטע, האַקן די װענט, רײַסן די דעכער פֿון זײערע אײגענע הײַזער. זײ האַקן אָן רחמנות, װי עס װאָלט אין זײ אַרײַנגעקומען אַ װילדער גײַסט צו מאַכן אַ תּל פֿון אַלץ, אַלץ חרובֿ צו מאַכן.

אײנער ברעכט מיט בלױזע הענט די שױבן און לױפֿט דערנאָך מיט צעבלוטיקטע הענט איבער דער גאַס. דאָס פֿײַער אָבער װערט נישט שטילער. די בײזע, פֿײַערדיקע לאַפּעס ציִען עס פֿון דאַך צו דאַך, און מיט אַ בײזן קנאַק, װי ס'װאָלט געװאָלט פֿאַרשטומען דאָס געװײן פֿון די קינדער, פֿון די מאַמעס, פֿונעם עולם, ברעכט עס אײן שטוב נאָך דער אַנדערער. די אַלע קולות נעמען זיך צונױף צוזאַמען און הױבן זיך אױף ביזן הימל אַרײַן... און דער שטאָטגלאָק האָט אַלץ נאָך אַנאַנד געקלונגען און געקלונגען, װי ער װאָלט געװאָלט בײַם פֿײַער רחמנות ערװעקן, װאַרפֿן זיך צו זײַנע פֿיס אָדער קלאָגן זיך פֿאַר די געהײמע קראַפֿט אױף דעם חורבן, װאָס דאָס פֿײַער האָט אָנגעמאַכט...

באַלד איז געװאָרן אַ געשרײ: „די שול ברענט, די שול!“

און עס האָט זיך אָנגעהױבן אַ געלױף פֿון אַלע זײַטן. טאַטעס האָבן די הױזגעזינדן אַװעקגעװאָרפֿן, מאַמעס — די זױגנדיקע קינדער, אַלע האָבן זיך אַרום דער קלײנער שול אַרומגעשטעלט. אירע הױכע פֿענצטער, װאָס זענען געװעזן געגן איבער דעם פֿײַער, האָבן װי ליכטיקע לאַמטערנעס געלױכטן. ייִדן האָבן געקרעכצט, די האָר פֿון קאָפּ זיך געריסן; װײַבער האָבן זיך אַרום אירע בריִענדיקע װענט אַרומגעשטעלט, װי זײ װאָלטן זײ װעלן מיט זײערע שירצן פֿאַרשטעלן. אַ פּאָר ייִדן זענען געשטאַנען און געגאָסן עמערלעך װאַסער אױף די הײס־אָנגעזענגטע װענט.