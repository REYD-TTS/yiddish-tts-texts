קאפיטל איינס: היינט איז יום-טוב ― מען טאר נישט וויינען!


איך גיי מיט אייך אין געוועט אויף וויפיל איר ווילט, אז קיינער אין דער וועלט איז נישט געווען אזוי צופרידן מיטן ווארעמען ליכטיגן נאך-פסח, ווי איך, פייסי דעם חזן'ס אינגל, מאטל, און דעם שכן'ס קעלבל, וואס מ'רופט דאס "מעני" (דאס האב איך, מאטל, דעם א נאמען געגעבן "מעני").

ביידע גלייך האבן מיר דערפילט די ערשטע שטראלן פון דער ווארעמער זון אינעם ערשטן ווארעמען נאך-פסח'דיגן טאג, ביידע גלייך האבן מיר דערשמעקט דעם ריח פונעם ערשטן גרינעם גרעזעלע, וואס קריכט, שפראצט ארויס פון דער נאר וואס אפגעדעקטער ערד, און ביידע גלייך זענען מיר ארויסגעקראכן פונעם פינצטערן ענגשאפט צו מקבל-פנים זיין דעם ערשטן זיסן ליכטיגן ווארעמען פרילינגס-מארגן. איך, פייסי דעם חזן'ס אינגל, מאטל, בין ארויס פון א טוואן, פון א קאלטן נאסליכן קעלער, וואס שמעקט מיט זויערטייג און מיט רפואות פון דער אפטייק; און מעני, דעם שכן'ס קעלבל, האט מען ארויסגעלאזט נאך פון אן ערגערן עיפוש: פון א קליין, פינצטער, בלאטיג, פארפאסקודיגט שטעלעכל מיט אויסגעקרימטע צעפליקטע ווענט, וואס ווינטער בלאזט אריין אהין דער שניי און זומער שמייסט אריין דער רעגן.

ארויסגעכאפט זיך אויף גאטס פרייער ליכטיגער וועלט, האבן מיר ביידע, איך און מעני, אויס דאנקבארקייט צו דער נאטור, זיך גענומען אויסדריקן אונזער צופרידנהייט. איך, פייסי דעם חזן'ס אינגל, האב אויפגעהויבן ביידע הענט ארויף, אויפגעעפנט דאס מויל און אריינגעצויגן אין זיך די פרישע ווארעמע לופט אזויפיל, וויפיל איך האב געקאנט, ― און עס האט זיך מיר אויסגעדאכט, אז איך וואקס אין דער הויך, און עס ציט מיך ארויף-ארויף, אין דער טיפער-טיפער בלויער יארמלקע אריין, דארט וואו די שיטערע רויכיגע וואלקנס שוועבן, דארט וואו די ווייסע פויגלען טוקן זיך, באווייזן זיך און ווערן פארשוואונדן מיט א קוויטש און מיט א צוויטשער, און עס רייסט זיך ארויס פון מיין אנגעפילטער ברוסט, אן מיין וויסן, א מין געזאנג, נאך שענער ווי יום-טוב מיטן טאטן ביים עמוד, א געזאנג אן ווערטער, אן נאטן, אן א שום מאטיוו, א מין נאטור-געזאנג פון א וואסערפאל, פון יאגנדיגע כוואליעס, א מין שיר-השירים, א געטליכע התפעלות, א הימלישע באגייסטערונג: אוי-וויי, טאטע! אוי-וויי, פאטער! אוי-וויי, לעבעדיגער גאאאאאט!!!

אט אזוי האט ארויסבאוויזן זיין צופרידנהייט מיטן ערשטן פרילינגסטאג פייסי דעם חזן'ס אינגל. גאנץ אנדערש האט דאס אויסגעדריקט מעני, דעם שכן'ס קעלבל.

מעני, דעם שכן'ס קעלבל, האט קודם אריינגעשטעקט די שווארצע נאסע מארדע אין מיסט אריין, א שאר געטון מיטן פאדערשטן פיסל די ערד אונטער זיך אמאל דריי, פארריסן דעם עק, אויפגעשפרונגען נאכדעם אויף אלע פיר, און ארויסגעלאזט א טומפיגן "מע!" דער "מע" האט מיר אויסגעוויזן אזוי קאמיש, אז איך האב מיך געמוזט צעלאכן און נאכמאכן פונקט דעם אייגענעם "מע" מיטן זעלביגן נוסח, וואס מעני. מענין איז דאס, ווייזט אויס, געפעלן, ווארעם עס האט לאנג נישט גענומען, האט דאס קעלבל איבערגע'חזר'ט דאס אייגענע נאכאמאל, מיטן זעלביגן נוסח און מיטן זעלביגן שפרונג. זעלבסטפארשטענדליך, אז איך האב דאס באלד נאכגעטון מיט אלע פיטשעווקעס, מיטן קול און מיטן שפרונג. אזוי עטליכע מאל: איך א שפרונג, דאס קעלבל א שפרונג; דאס קעלבל א "מע", איך א "מע". ווער ווייס, ביז וואנען דאס שפיל וואלט זיך אזוי געצויגן, ווען ניט א שנייד פון הינטן אין האלדז אריין פון מייז עלטערן ברודער אליה מיט אלע זיינע פינף פינגער:

― איינגעזונקען זאלסטו ווערן! א בחור'ל פון כמעט ניין יאר שטעלט זיך אוועק טאנצן מיט א קעלבל!... אין שטוב אריין גיי, דו הולטיי איינער!... דער טאטע וועט דיר שוין געבן!...

בלאטע! דער טאטע וועט מיר ניט "געבן" גארניט. דער טאטע איז קראנק. ער דאוונט שוין ניט פארן עמוד פון שמחת-תורה אן. גאנצע נעכט הוסט ער. עס גייט צו אונז דער שווארצער דאקטער, א גראבער מיט שווארצע וואנצעס און מיט לאכעדיגע אויגן ― א פרייליכער דאקטער. מיך רופט ער "פופיק" און שנעלט מיר מיט די פינגער אין בייכל אריין. ער זאגט אן אלעמאל דער מאמען, מ'זאל מיך ניט שטאפן מיט קיין קארטאפליעס, און דעם קראנקן זאל מען געבן נאר בוליאן און מילך, מילך און בוליאן. די מאמע הערט אים אויס, און אז ער גייט אוועק, באהאלט זי דאס פנים אין פארטעך און די אקסלען טרייסלען זיך ביי איר... נאכדעם ווישט זי אויס די אויגן, רופט אפ מיין ברודער אליה אויף א זייט, און מ'סודעט זיך שטילערהייט. וואס זיי ריידן ― ווייס איך ניט. נאר מיר דאכט, זיי קריגן זיך, די מאמע שיקט אים ערגעץ, ער וויל ניט גיין. ער זאגט צו איר:

― איידער אנקומען צו זיי, וועל איך דיר בעסער גיין אין דער ערד אריין!... איך וועל בעסער שטארבן היינטיגן טאג!...

― בייס דיר אפ די צונג, משומד איינער, וואס רעדסטו?

אזוי ענטפערט אים די מאמע שטיל, ציפעט צונויף די ציין, מאכט צו אים מיט די הענט, איז גרייט אים דורס זיין. זי ווערט אבער באלד ווייך און מאכט צו אים:

― וואס זאל איך טוהן, מיין זון, א רחמנות אויפן טאטן ... מ'מוז דאך אים ראטעווען! ...

― פארקויפט מען עפעס. ― זאגט מיין ברודער אליה און כאפט א קוק אויף דער גלעזערנער שאפע. און די מאמע קוקט אויך אויף דער גלעזערנער שאפע, ווישט די אויגן און זאגט שטיל:

― וואס זאל איך פארקויפן? די נשמה? שוין נישטא וואס צו פארקויפן. סיידן די ליידיגע שאפע?

― פארוואס ניט? ― זאגט איר מיין ברודער אליה.

― רוצח! ― ענטפערט אים די מאמע מיט רויטע אויגן. ― פון וואנען האבן זיך צו מיר גענומען אזעלכע רוצחים קינדער?!

די מאמע פייערט און קאכט, וויינט זיך אויס, ווישט אויס די אויגן און בעט זיך באלד איבער. אזוי איז געווען אויך מיט די ספרים, מיט דער זילבערנער עטרה פונעם טלית, מיט די צוויי געגילטע בעכערליך, מיט איר זיידן מלבוש, און מיט אלע איבעריגע זאכן, וואס זענען פארקויפט געווארן ביי אונז איינציגווייז, און אלעמאל אן אנדער קונה.

די ספרים האט אוועקגעקויפט מיכל דער פאקן-טרעגער, א איד מיט א שיטער בערדל, וואס ער האלט דאס אין איין קראצן. מיין ברודער אליה איז נעבעך געגאנגען צו אים דריי מאל, איידער ער האט אים אראפגעבראכט. די מאמע האט זיך מחיה געווען, אז זי האט אים דערזען, און באוויזן אים מיטן פינגער, ער זאל רעדן שטיל, בכדי דער טאטע זאל נישט הערן. מיכל האט פארשטאנען, פארריסן דעם קאפ ארויף אויף דער פאליצע, זיך געקראצט אונטערן בערדל און א זאג געטון:

― אנו ווייזט, וואס האט איר דארטן?

מיט א וואונק האט מיר די מאמע באוויזן, איך זאל ארויף אויפן טיש און דערלאנגען די ספרים. צוויי מאל איבער'חזר'ן איז נישט געווען נויטיג. איך בין מיט איין שפרונג ארויף מיט אזא גדולה, אז איך האב מיך אויסגעצויגן איבערן טיש און נאך געכאפט א צוגאב פון מיין ברודער אליה, איך זאל ניט שפרינגען, ווי א משוגענער. מיין ברודער אליה האט זיך אליין מטריח געווען אויפן טיש און האט דערלאנגט מיכלען אלע ספרים. מיכל האט מיט איין האנט געבלעטערט די ספרים, מיט דער אנדערער זיך געקראצט דאס בערדל און געזאגט חסרונות. יעדער ספר האט זיין חסרון: דארט איז דער בונד געווען נישט גוט. ביי דעם איז דער רוקן שטארק צעגעסן. דא איז דער ספר אליין קיין ספר ניט. און אז ער האט שוין גאנץ גוט איבערגעקוקט אלע ספרים, מיט אלע בונדן, מיט אלע רוקנס, האט ער זיך א קראץ געטון אין בערדל:

― עס זאל זיין משניותן, א גאנצער גאנג, וואלט איך זיי אפשר אוועקגעקויפט.

די מאמע איז געווארן טויט ווי די וואנט, און מיין ברודער אליה איז, פארקערט, געווארן רויט ווי פייער; ער איז אנגעפאלן אויפן פאקן-טרעגער:

― האט איר דאך לכתחילה געקאנט זאגן, אז איר קויפט נאר משניותן! וואס זייט איר געקומען דולן א ספאדיק און דרייען א מוח?

― לאז זיין שטיל! ― בעט זיך ביי אים די מאמע, און עס הערט זיך א הייזעריגע שטים פונעם צווייטן אלקער, וואו דער טאטע ליגט:

― ווער איז דארטן?

― קיינער ניט! ― ענטפערט אים די מאמע און שיקט אפ מיין ברודער אליהן צום קראנקן, און אליין האנדלט זי מיט מיכל דעם פאקן-טרעגער, פארהאנדלט אים די ספרים, אפנים, פאר זייער ווינציג געלט, ווארעם אז מיין ברודער אליה קומט ארויס פונעם טאטנס אלקער און פרעגט איר: "וויפיל?" ― שטופט זי אים אפ און זאגט אים: "עס איז ניט דיין עסק!" ... און מיכל כאפט די ספרים גיך-גיך, פאקט זיי איין אין א זאק אריין און מאכט פליטה.


פון די אלע זאכן, וואס מיר האבן אויספארקויפט פון שטוב, האט מיר קיינע פון זיי ניט צוגעשטעלט אזויפיל פארגעניגן, ווי די גלעזערנע שאפע.

אמת, די זילבערנע עטרה פונעם טאטנס טלית אז מען האט באדארפט אפטרענען, איז אויך געווען פאר מיר א שטיקל יום-טוב. קודם ― דאס דינגען זיך מיט יאסל דעם גאלדשמיד, א בלייכער איד מיט א רויטער פליאמע אויפן פנים. דריי מאל איז ער אוועקגעגאנגען צוריק ― און אויסגעפירט האט ער. נאכדעם האט ער זיך אוועקגעזעצט א פוס איבער א פוס צום פענצטער מיטן טאטנס טלית, ארויסגענומען א קליין מעסערל מיט א געל קלעצל פון הירשנביין, אויסגעבויגן דעם מיטלסטן פינגער און גענומען טרענען די עטרה אזוי קונציג, אז ווען איך קאן אזוי טרענען עטרות, וואלט איך, דאכט זיך, געווען איינער א גליקליכער! און פונדעסטוועגן, האט איר באדארפט אנקוקן דעמאלט די מאמע מיינע, וויאזוי זי האט זיך עס אביסל צעוויינט! אפילו מיין ברודער אליה, וואס ער איז שוין א בחור און א חתן, האט זיך עפעס אויך מאדנע אויסגעבויגן מיטן פנים צו דער טיר, כלומרשט געשנייצט די נאז מיט איין פינגער, פארקרימט דאס פנים און ארויסגעלאזט א מאדנעם קוויטש פונעם האלדז און געווישט מיט דער פאלע די אויגן.

― וואס איז דארטן? ― פרעגט דער טאטע פון זיין קראנקן-אלקער.

― גארניט! ― ענטפערט אים די מאמע און ווישט די רויטע אויגן, און די אונטערשטע ליפ מיט איר גאנצן האלבן פנים טרייסלט זיך אזוי, אז מען דארף זיין שטארקער פון אייזן, מ'זאל ניט פלאצן פאר געלעכטער. נאר ווי קומט דאס צו דער גלעזערנער שאפע?

ערשטנס, וואס הייסט מ'וועט זי צונעמען? מיך האט זיך תמיד געדאכט, אז אונזער גלעזערנע שאפע איז צונויפגעוואקסן מיט דער וואנט, ― וויאזוי וועט מען זי נעמען? צווייטנס, וואו וועט די מאמע פארשליסן דאס ברויט, מיט דער חלה, מיט די טעלער, מיט די בלייענע לעפל און גאפלען (צוויי זילבערנע לעפל און איין גאפל א זילבערנעם האבן מיר געהאט, האט זיי די מאמע שוין לאנג פארקויפט!), און וואו וועלן מיר האלטן פסח די מצה? די געדאנקען זענען מיר געקומען אויפן קאפ, בשעת נחמן דער סטאליער איז געשטאנען און געמאסטן די שאפע מיט זיין גרויסן רויטן נאגל פונעם גראבן פינגער פון דער אויסגעשמירטער האנט. ער האט אלץ געדרונגען, אז די שאפע וועט ניט ארויס פון דער טיר. א סימן: אט האט איר אייך די ברייט פון דער שאפע און אט האט איר די טיר ― אסור אויב זי וועט ארויס!

― וויאזוי זשע איז זי אריין? ― פרעגט אים מיין ברודער אליה.

― גיי פרעג זי! ― ענטפערט אים נחמן מיט כעס. ― איך ווייס, וויאזוי זי איז אריין? מ'האט זי אריינגעטראגן, איז זי אריין!...

איין מינוט איז געווען אזעלכע, וואס איך האב מורא געהאט פאר דער שאפע. דאס הייסט, איך האב געמיינט, זי בלייבט ביי אונז. עס האט אבער לאנג נישט גענומען, און נחמן דער סטאליער איז געקומען מיט זיינע צוויי בנים, אויך סטאליארעס, און מען האט געגעבן א נעם אונזער גלעזערנע שאפע, טאקע נאר ווי דער רוח דעם מלמד; פריער איז געגאנגען נחמן, נאכדעם ביידע בנים, הינטן ― איך. דער פאטער האט געקאמאנדעוועט: "קאפל, אן א זייט! מענדל, רעכטס! קאפל, ניט לויף! מענדל, האלט!"... איך האב זיי געהאלפן נאכטאנצן. די מאמע און מיין ברודער אליה האבן ניט געוואלט העלפן. זיי זענען געשטאנען, געקוקט אויף דער ליידיגער וואנט, וואס איז געווען באדעקט מיט שפינוועבס, און האבן געוויינט... אן אקציע מיט די צוויי ― נאר זיי וויינען!... פלוצעם ― טראך! סאמע ביי דער טיר האט געפלאצט דאס גלאז. און דער סטאליער מיט די בנים האבן גענומען זידלען זיך, ארויפלייגן איינס אויף דאס אנדערע די באד: "א ריר פון א בלייענעם פויגל!", "בערישע פיס!", "דער רוח כאפט אים אוועק!", "ברעך דעם קאפ, צון אל די שווארצע יאר!...

― וואס איז דארטן? ― הערט זיך א הייזעריג קול פונעם קראנקן-אלקער.

― גארנישט! ― ענטפערט די מאמע און ווישט די אויגן.

די בעסטע שמחה פון אלע שמחות איז געווען ביי מיר, אז ס'איז געקומען צו מיין ברודער אליהס קאנאפקע און צו מיין בעטל. מיין ברודער אליהס קאנאפקע איז פריער געווען א קאנאפע, וואס מ'פלעגט אויף איר זיצן. נאך זינט מיין ברודער אליה איז געווארן א חתן און האט אנגעהויבן צו שלאפן אויף דער קאנאפע און איך אויף זיין בעטל, איז די קאנאפע געווארן א "קאנאפקע". אמאל, אין די גוטע יארן, אז דער טאטע איז געווען געזונט און געדאוונט מוספים אין דער קצבישער קלויז מיט פיר משוררים, האט די קאנאפע געהאט אין זיך "שפרינזינעס". איצט זענען שוין די "שפרינזינעס" געווען מיינע. איך האב פון זיי געמאכט כל-המינים פאקוסן שבעולם: צעקאליעטשעט די הענט, שיער ניט ארויסגענומען זיך אן אויג, אנגעטון זיי איינמאל אויפן האלדז און געשטאנען א מינוט אויף צו דערווארגן ווערן. ביז מיין ברודער אליה האט מיך גוט אנגעבוכעט און פארווארפן די "שפרינזינעס" אויפן בוידעם און צוגענומען דעם לייטער.

אפגעהאנדלט די קאנאפע מיטן בעטל האט חנה די אידענע. איידער חנה האט דאס מעבל אפגעקויפט, האט זי די מאמע נישט צוגעלאזט אריינקוקן אינעווייניג אין תוך אריין: "אט דאס, וואס איר זעהט, דאס קאנט איר האנדלען; קוקן איז נישטא וואס!" נאר אז חנה האט זיך אויסגעדונגען און געגעבן אן אויפגאב, איז זי צוגעגאנגען צו דער קאנאפע און צום בעטל, אויפגעהויבן דאס בעטגעוואנט, פאוואלינקע אריינגעקוקט אין אלע פארבארגענע ערטער און האט שטארק געשפיגן... די מאמע איז געווען ברוגז פארן שפייען, געוואלט אומקערן דעם אויפגאב, האט זיך אריינגעמישט מיין ברודער אליה:

― געקויפט, איז פארפאלן!

אויסגעבעט אויף דער ערד, האבן מיר זיך אויסגעצויגן ביידע, איך און מיין ברודער אליה, ווי די גראפן, צוגעדעקט זיך ביידע מיט איין קאלדרע (זיינע האט מען פארקויפט), און עס איז מיר געווען זייער איינגענעם צו הערן פון מיין עלטערן ברודער, אז אויף דער ערד צו שלאפן איז גאר ניט אזוי שלעכט.

איך ווארט אפ ביז ער ליינט אפ קריאת-שמע און ווערט אנטשלאפן, דעמאלט נעם איך זיך קאטשען איבער דער גאנצער ערד. פלאץ איז היינט דא, ברוך-השם, גענוג. א פעלד, א פארגעניגן, א גן-עדן!...

― וואס טוט מען ווייטער?

אזוי זאגט די מאמע צו מיין ברודער אליה איינמאל אין א פרימארגן און באטראכט מיט א געקנייטשטן שטערן די ליידיגע פיר ווענט. איך און מיין ברודער אליה העלפן איר באקוקן די פיר ווענט. מיין ברודער אליה קוקט אויף מיר פארזארגט און מיט רחמנות.

― גיי אין דרויסן! ― מאכט ער צו מיר שטרענג. ― מיר דארפן דא עפעס רעדן...

אויף איין פוס שפרינג איך ארויס אין דרויסן ארויס ― און, פארשטייט זיך, גלייך צום שכן'ס קעלבל.

די לעצטע צייט האט זיך "מעני" געגעבן א הויב אויף די פיסלעך, קיין עין-הרע אויסגעוואקסן, געווארן שיין, דאס שווארצע מארדעלע חנעוודיג, די קיילעכדיגע אויגן קלוג, מיט פארשטאנד, ווי להבדיל א מענטש, א בר-דעת, קוקט ארויס, מען זאל דעם עפעס געבן אין מויל אריין, האט ליב, אז מ'קראצט דעם מיט צוויי פינגער אונטערן העלדזל.

― שוין? דו האסט זיך שוין ווידער צוגעקאמפאניעט מיטן קעלבל? קאנסט זיך גאר ניט צעשיידן מיט דיין טייערן חבר?

אזוי זאגט צו מיר מיין ברודער אליה שוין אן קללות און נעמט מיך פאר א האנט און זאגט, אז ער גייט מיט מיר צו הערש-בער דעם חזן. ביי הערש-בער דעם חזן, זאגט ער, וועט מיר זיין גוט. ערשטנס, זאגט ער, וועל איך האבן וואס צו עסן. אינדערהיים איז ניט גוט, זאגט ער; דער טאטע, זאגט ער, איז קראנק, מען דארף אים, זאגט ער, ראטעווען. מיר ראטעווען אים, זאגט ער, ווי ווייט מיר קאנען. און מיין ברודער אליה צעשפיליעט די קאפאטע און ווייזט מיר אויף זיין זשילעט:

― אט האב איך געהאט א זייגער, א מתנה פון מיין מחותן, האב איך אים פארקויפט. דער מחותן זאל וויסן, וואלט זיך געטון חושך! די וועלט וואלט זיך איבערגעקערט!...

איך דאנק און לויב גאט, וואס זיין מחותן ווייס ניט פונעם זייגער און וואס די וועלט קערט זיך נאכנישט איבער. וויי! וויי! ווען חלילה, די שעה זאל גאר ניט זיין, עס קערט זיך איבער די וועלט, וואס וואלט דעמאלט זיין מיט מענין, מיטן שכן'ס קעלבל? א שטומע צונג!...

― אט זענען מיר געקומען! ― מאכט צו מיר מיין ברודער אליה, וואס ווערט צו מיר אלע מינוט מער צוגעלאזט און פריינדליך.

הערש-בער דער חזן איז א איד א "מנגן". דאס הייסט, ער אליין קאן ניט זינגען; ער האט נעבעך קיין קול נישט. אזוי האב איך געהערט פון טאטן. נאר ער פארשטייט נגינה. און זינגערליך האט ער א שטיקליך פופצן, און איז א בייזער מענטש ― סכנות! ער פארהערט מיך זינגען. איך זאג אים א "מגן-אבות" מיט א "דריידל". ער גלעט מיך און זאגט צו מיין ברודער, אז איך האב א "סאפראנא". מיין ברודער זאגט, אז ניט נאר א סאפראנא, נאר א סאפראנא שעבע סאפראנא!... מיין ברודער אליה דינגט זיך מיט אים, נעמט אן אויפגאב און זאגט מיר, אז איך בלייב שוין דא, ביי הערש-בער דעם חזן. איך זאל אים פאלגן, זאגט ער, און איך זאל ניט בענקען!...

אים איז גרינג צו זאגן, איך זאל נישט בענקען! וויאזוי זאל איך ניט בענקען זומער-לעבן? די זון באקט, דער הימל איז ווי א קרישטאל, די בלאטע האט שוין לאנג אויסגעטריקנט. אין דרויסן ביי אונז נעבן שטוב ליגן קלעצער. נישט אונזערע, דאס איז יאסיע דעם נגידס קלעצער. ער קלויבט זיך בויען א שטוב, האט ער צוגעגרייט קלעצער, האט ער ניט וואו זיי אפצולייגן, האט ער זיי אפגעווארפן נעבן אונז. לאנג לעבן זאל ער, יאסיע דער נגיד! ווארעם פון די קלעצער קאן איך מיר מאכן א "קרעפאסט", און צווישן די קלעצער וואקסן שטעכלקעס מיט קריגעליך. די שטעכלקעס זענען גוט אויף צו שטעכן, און די קריגעליך בלאזט מען אן און מען טוט זיי א קנאק אן שטערן ― פלאצן זיי.

מיר איז גוט. מענין, אונזער שכן'ס קעלבל, איז אויך גוט. איך און מעני זענען די איינציגע בעלי-בתים אט דא, "אינעווייניג אין דרויסן", און וויאזוי זאל איך ניט בענקען נאך מענין, אונזער שכן'ס קעלבל?...

עס איז שוין באלד דריי וואכן, ווי איך בין ביי הערש-בער דעם חזן, און זינגען זינג איך כמעט גארניט. איך האב אן אנדער ארבעט. איך טראג זיך ארום מיט זיין דאבציען. דאבציע איז א קינד א הויקער. קיין צוויי יאר אלט, און פונדעסטוועגן איז זי, קיין עין-הרע, א שווערינקע, שווערער פון מיר. איך רייס מיר איין דאס געזונט, זי טראגנדיג. דאבציע האט מיך ליב. זי כאפט מיך ארום מיט אירע דארע הענטלעך און טשעפעט זיך אן מיט די דינע פינגערלעך. זי רופט מיך "קיקא". וואס עפעס קיקא, ווייס איך ניט. דאבציע האט מיך ליב. לאזט זי מיך ניט שלאפן גאנצע נעכט: "קיקא, קי!" ― דאס הייסט, איך זאל זי וויגן. דאבציע האט מיך ליב. אז איך עס, רייסט זי ביי מיר פונעם מויל: "קיקא, פי!" ― דאס הייסט: גיב עס מיר!... עס ציט מיך אהיים. דאס עסן איז דא אויך ניט איי-איי-איי... יום-טוב. שבועות אויפדערנאכט. עס ווילט זיך גיין אין דרויסן זעהן, ווי דער הימל שפאלט זיך. דאבציע לאזט ניט. דאבציע האט מיך ליב: "קיקא, קי!" ― איך זאל זי וויגן. איך וויג זי און וויג זי און ווער אנטשלאפן. און עס קומט צו מיר א גאסט ― מעני דעם שכן'ס קעלבל, קוקט אויף מיר מיט אויגן, ווי א בר-דעת, און זאגט מיר: קום! און מיר לאזן זיך גיין בארג-אראפ, צום טייך. נישט לאנג געטראכט, פארקאטשע איך די הייזליך: האפ! איך בין שוין אין טייך. איך שווים, און מעני שווימט מיך נאך. אויף יענער זייט איז גוט. ניטא קיין חזן, ניטא קיין דאבציע, ניטא קיין קראנקער טאטע... איך כאפ זיך אויף ―. עס איז נאר א חלום. אנטלויפן! אנטלויפן! אנטלויפן! וויאזוי אנטלויפט מען? וואוהין? אהיים, געווענליך. הערש-בער דער חזן איז שוין אבער אויפגעשטאנען פריער פון מיר. ער האט א גרויסן קאמערטאן, פרואווט אים מיט די ציין, טראגט צו צום אויער. ער הייסט מיר אנטאן זיך אויף גיך און גיין מיט אים אין שול. מ'וועט היינט צו מוסף זאגן "אן אויסגעשטעלטע זאך". אין שול זעה איך מיין ברודער אליה. ווי קומט ער אהער? ער דאוונט דאך גאר ביי די קצבים, דארט וואו דער טאטע איז חזן! וואס באדייט עס?... מיין ברודער אליה רעדט עפעס מיט הערש-בער דעם חזן. הערש-בער דער חזן איז ניט צופרידן. ער זאגט:

― געדענק זשע, למען-השם, תיכף נאכן עסן!... ― קום! וועסטו זיך זעהן מיטן טאטן! ― אזוי זאגט צו מיר מיין ברודער אליה, און מיר גייען אהיים אין צווייען. ער גייט, און איך שפרינג. איך לויף, איך פלי.

― האב צייט! וואס פליסטו אזוי? ― זאגט צו מיר מיין ברודער אליה און האלט מיך צו. אים ווילט זיך, אפנים, מיט מיר אביסל רעדן.

― דו ווייסט? דער טאטע איז קראנק, זייער זייער קראנק!... גאט ווייס, וואס עס וועט זיין מיט אים... מען דארף אים ראטעווען, ניטא מיט וואס... קיינער וויל ניט העלפן... אין "הקדש" וויל די מאמע אים נישט לאזן בשום-אופן! זי וועט פריער שטארבן, זאגט זי, איידער לאזן אים אין הקדש!... שא, אט גייט די מאמע.

מיט אויסגעשטרעקטע הענט גייט אונז די מאמע אקעגן, פאלט מיר אויפן האלדז, און איך פיל אויף מיינע באקן א פרעמדע טרער. מיין ברודער אליה גייט צום קראנקן טאטן, און איך מיט דער מאמען בלייבן שטיין אין דרויסן. מען האט זיך אונז ארומגעשטעלט פון אלע זייטן: אונזער שכן'ס ווייב פעסיע די גראבע, און איר טאכטער מינדל, און איר שנור פערל, און נאך א צוויי ווייבלעך.

― איר האט א גאסט אויף שבועות? גאט ליב אייך מיט אייער גאסט!

די מאמע לאזט אראפ די אנגעשוואלענע אויגן.

― א גאסט. מישטיינס געזאגט, א קינד. געקומען געוואר ווערן דעם קראנקן טאטן. פארט א קינד...

אזוי זאגט די מאמע צו דער גאנצער כנופיה ווייבער, און צום שכן'ס ווייב, צו פעסיען, זאגט זי עקסטרא, שטילערהייט, בשעת פעסיע שאקלט מיטן קאפ:

― א שטאט! עמיצער זאל זיך אפילו ארומקוקן... דריי און צוואנציג יאר אפגעקלאפט ביים עמוד... דאס געזונט אוועקגעלייגט... איך וואלט אים אפשר ראטעווען ― נישטא מיט וואס... אלץ, ברוך-השם, פארקויפט... דאס לעצטע קישעלע... דאס קינד באשטעלט ביי א חזן... אלץ צוליב אים ... אלץ צוליבן קראנקן ... אזוי באקלאגט זיך די מאמע פאר איר שכנה פעסיע, שטייענדיג אין דרויסן. איך דריי דעם קאפ אויף אלע זייטן.

― וועמען זוכסטו? מאכט צו מיר די מאמע.

― וועמען זוכט א קונדס? דאס קעלבל מן-הסתם...

אזוי זאגט פעסיע אונזער שכנה און מאכט צו מיר מיט א מאדנע פריינדשאפט:

― עעע, אינגעלע! נישטא קיין קעלבל! געמוזט פארקויפן דאס דעם קצב. א ברירה האט מען? גענוג אז מען דארף האדעווען איין סקאטינע ― נאך צוויי סקאטינעס טראגן אויפן קאפ!...

איז שוין ביי איר דאס קעלבל, דאנקען גאט, אויך געווארן א סקאטינע?...

א מאדנע אידענע אט די פעסיע. אומעטום שטופט זי אריין איר נאז. זי דארף וויסן, צי האבן מיר א מילכיגע סעודה?

― אקעגן וואס פרעגט איר דאס? ― פרעגט ביי איר די מאמע.

― גלאט אזוי! ― זאגט פעסיע, הויבט אויף די שאל און שטופט דער מאמען א טעפל מיט סמעטענע. די מאמע שטופט אפ דאס טעפל מיט ביידע הענט.

― גאט איז מיט אייך, פעסיע! וואס טוט איר דאס? וואס זענען מיר? חלילה עפעס ווייס איך ווער? איר קענט מיך נישט?

― אדרבה, ― פארענטפערט זיך פעסיע ― טאקע ווייל איך קען אייך. דאס בהמהלע, קיין עין-הרע ניט, האט זיך די לעצטע צייט פארריכט. פארהאן, קיין עין-הרע, קעז און פוטער. איך ליי אייך אויס... איר וועט מיר, אם-ירצה-השם, אפגעבן...

און פעסיע די שכנה רעדט נאך לאנג מיט דער מאמען, און מיר ציט דאס הארץ צו די קלעצער, צום קעלבל, צום קעלבל, צום קעלבל!... איך זאל מיך ניט שעמען, וואלט איך מיך צעוויינט...

― אז דער טאטע וועט דיך פרעגן, זאלסטו זאגן: א דאנק גאט!

אזוי זאגט מיר אן די מאמע, און מיין ברודער אליה גיט דאס מיר צו פארשטיין אביסל ברייטער:

― זאלסט זיך ניט באקלאגן, ניט דערציילן קיין פיזמונות, נעכטיגע טעג. זאלסט נאר זאגן: א דאנק גאט. דו הערסט, וואס מ'רעדט צו דיר?

און מיין ברודער אליה פירט מיך אריין אין קראנקן-חדר. דער טיש איז אנגעשטעלט מיט פלעשעליך, פידעליך, באנקעליך. ס'שמעקט אפטייק. דאס פענצטער איז צוגעמאכט. לכבוד שבועות האט מען אים צוגעקליבן דעם חדר מיט גרינס, צוקאפנס איבערן בעטל האט מען אים אויפגעהאנגען א מגן-דוד פון "ליוביסטיק". דאס איז מיין ברודער אליהס ארבעט. אויף דער ערד איז אויסגעשפרייט שמעקנדיג גראז. דער טאטע דערזעט מיך, רופט מיך צו צו זיך מיט א לאנגן דארן פינגער. מיין ברודער אליה שטופט מיך אונטער. איך גיי צו צום טאטן. איך האב אים קוים דערקענט. דאס פנים ווי ליים. די גרויע האר גלאנצן, שטארצן איינציגווייז, ווי אריינגעשטרייכטע, פרעמדע האר. די שווארצע אויגן זיצן טיף, ווי אריינגעפאסטע, פרעמדע אויגן. די ציין זעהען אויס, ווי אריינגעזעצטע, פרעמדע ציין. דער האלדז איז אזוי דין, אז קוים וואס דער קאפ האלט זיך אויף אים. א גליק, וואס ער קאן ניט זיצן... מיט די ליפן מאכט ער עפעס מאדנע, ווי א מענטש בשעת ער שווימט: מפפו!... ער לייגט ארויף אויף מיין פנים א הייסע האנט מיט ביינערדיגע פינגער, דאס פנים מאכט א קרומען שמייכל, ווי א מת.

אין דעם קומט אן די מאמע. נאך איר דער דאקטער, דער פרייליכער שווארצער דאקטער מיט די גרויסע וואנצעס. ער באגעגנט מיך, ווי אן אלטן גוטן ברודער. ער איז מיר מכבד מיט א שנעל אין בייכל און מאכט צום טאטן פרייליך:

― איר האט א גאסט אויף שבועות? גאט ליב אייך מיט אייער גאסט!

― א דאנק! ― זאגט די מאמע און ווינקט צום דאקטער, ער זאל באטראכטן דעם חולה און זאל אים עפעס פארשרייבן. דער שווארצער דאקטער עפנט דאס פענצטער מיט א רעש און בייזערט זיך אויף מייז ברודער אליה, פארוואס מ'האלט דאס פענצטער צו.

― איך האב אייך טויזנט מאל געזאגט, אז א פענצטער האט ליב, אז מען האלט אים אפן!

מיין ברודער אליה ווינקט אויף דער מאמען, אז דאס איז די מאמע שולדיג: זי לאזט נישט עפענען קיין פענצטער, האט מורא פארן טאטן, ער זאל זיך חלילה נישט פארקילן. די מאמע ווינקט צום דאקטער, ער זאל שוין באטראכטן גיכער דעם חולה און זאל אים עפעס פארשרייבן... דער שווארצער דאקטער נעמט ארויס דעם זייגער, א גרויסן גאלדענעם זייגער. מיין ברודער אליה קוקט זיך איין מיט ביידע אויגן אויפן דאקטערס זייגער. דער דאקטער באמערקט דאס.

― איר ווילט וויסן, וואו האלט דער זייגער? אן פיר האלב עלף. וויפיל איז ביי אייך?

― מיין זייגער שטייט. ― ענטפערט אים מיין ברודער אליה און ווערט מאדנע רויט פון דער שפיץ נאז ביז אויף יענער זייט אויערן.

די מאמע רוט ניט. זי וואלט גערן, מ'זאל שוין באטראכטן דעם חולה און אים עפעס פארשרייבן... דער דאקטער האט אבער צייט. ער פרעגט זיך אויס ביי דער מאמען זייטיגע ענינים: ווען איז מיין ברודערס חתונה? און וואס זאגט הערש-בער דער חזן אויף מיין שטים? ביי מיר דארף זיין, זאגט ער, א גוטע שטים. א שטים, זאגט ער, גייט בירושה. די מאמע עקט זיך! מיטאמאל טוט זיך דער דאקטער א דריי אויס מיטן בענקל צום קראנקן טאטן, נעמט אים אן ביי דער טרוקענער הייסער האנט:

― נו, חזן, וויאזוי דאוונט מען עפעס ביי אונז היינטיגן שבועות?

― א דאנק גאט! ― ענטפערט אים דער טאטע מיט א שמייכל פון א מת.

― דהיינו? ווינציגער געהוסט? גוט געשלאפן? ― פרעגט אים דער דאקטער און בויגט זיך איין צו אים גאנץ נאענט.

― ניין! ― ענטפערט אים דער טאטע, קוים וואס ער כאפט דעם אטעם. ― אדרבה... הוסטן הוסט מען... און שלאפן שלאפט מען דוקא ניט... נאר דאנקען גאט... ס'איז שבועות... אזא טאג... מקבל געווען די תורה... היינט א גאסט... א גאסט אויף שבועות...

אלעמענס אויגן קוקן אויפן "גאסט", און דער "גאסט" קוקט אראפ אויף דער ערד, און דער קאפ איז אים אין דרויסן, ערגעץ ביי די קלעצער. ביי די שטעכלקעס, וואס שטעכן, ביי די קריגעליך, וואס קנאקן, ביים שכן'ס קעלבל דעם בר-דעת, וואס איז שוין געווארן א "סקאטינע", ביים טייכל, וואס רוישט דארט בארג-אראפ, אדער גאר אין דער הויכער, ברייטער, טיפער, בלויער יארמלקע, וואס מ'רופט דאס הימל...

דאס ביסל "מילכיקס", וואס אונזער שכנה, פעסיע די גראבע, האט אונז "אויסגעליען", איז אונז, נישקשה, צו נוץ געקומען. איך און מיין ברודער אליה האבן דאס געמאכט א מילכיגע סעודה, געטונקען ביידע פון איין שאל פרישע חלה אין דער קאלטער סמעטענע, און ס'איז טאקע געווען גארניט שלעכט.

"איין חסרון, וואס אזוי ווינציק". ― האט באמערקט מיין ברודער אליה, וואס איז דעם טאג געווען זייער האפערדיג, אזוי האפערדיג, אז ער האט מיר צוליב געטון, איך זאל ניט גיין אזוי גיך צוריק צו הערש-בער דעם חזן און איך זאל זיך נאך אביסל שפילן אינדערהיים.

― דו ביסט דאך ביי אונז אן אורח אויף שבועות, ― האט ער מיר געזאגט און ערלויבט צו שפילן זיך אין דרויסן אויף די קלעצער, נאר מיט א תנאי, איך זאל ניט קלעטערן צו פיל און חלילה ניט צערייסן די איינציגע פאר הייזליך.

כא-כא-כא! נישט צערייסן די איינציגע פאר הייזליך? נישטא ווער ס'זאל לאכן, ווי איך בין א איד! איר זאלט זעהן א פאר הייזליך ―. נו-נו! לאמיר בעסער ניט ריידן פון קיין הויזן!... לאמיר בעסער ריידן פון יאסיע דעם נגידס קלעצער. איי, קלעצער, קלעצער! יאסיע דער נגיד מיינט, אז די קלעצער זענען זיינע קלעצער. א נעכטיגער טאג! די קלעצער זענען מיינע קלעצער! איך האב מיר געמאכט פון זיי א פאלאץ מיט א וויינגארטן. איך בין דער פרינץ. דער פרינץ שפאצירט ארום פראנק און פריי ביי זיך אין וויינגארטן, רייסט אפ א קריגעלע ― א קנאק אין שטערן, נאך א קריגעלע ― א קנאק אן שטערן ... אלע זענען מיר מקנא. אפילו. אפילו יאסיע דעם נגידס אינגל, הענעך מיטן אייגל, פארגינט מיר ניט מיין גוטס. ער גייט פארביי אין זיינע נייע ליוסטרינענע מלבושימליך און ווייזט מיר אויף מיינע הויזן און לאכט און קרימט דאס אייגל און זאגט צו מיר:

― זעה נאר, זאלסט עפעס ניט פארלירן...

― גיי בעסער אוועק מיט גוטן, ― זאג איך אים ― אניט, רוף איך ארויס מיין ברודער אליה!...

פאר מיין ברודער אליה האבן אלע אינגלעך דרך-ארץ, און הענעך מיטן אייגל טראגט זיך אפ, און איך בלייב ווידער אליין, ווידער דער זעלבער פרינץ ביי זיך אין וויינגארטן... אן עבירה נאר, וואס "מעני" איז דא ניטא! אונזער שכן'ס קעלבל איז שוין מער ניט קיין קעלבל. עס איז שוין א "סקאטינע" (אזוי זאגט אונזער שכנה פעסיע). וואס הייסט דאס א סקאטינא? און צוליב וואס האט מען דאס פארקויפט צום קצב? שוין זשע אויף אוועקצוקוילען? צוליב דעם איז דאס געבוירן געווארן, מ'זאל דאס נאכדעם קוילען?... צו וואס ווערט געבוירן א קעלבל און צו וואס ווערט געבוירן א מענטש?...

פלוצעם דערהער איך פון שטוב ארויס א מאדנע אויסגעשריי מיט א געוויין... איך דערקען דער מאמעס קול... איך הייב אויף די אויגן ― אן איינגעלויף ביי אונז אין שטוב... אידן און ווייבער... דער ארויס, דער אריין... איך ליג אויף א קלאץ מיטן בויך אראפ. מיר איז גוט!... שאט-שאט! אט גייט יאסיע דער נגיד! יאסיע דער נגיד איז גבאי אין דער קצבישער קלויז, דארט וואו מיין טאטע איז שוין חזן דריי און צוואנציג יאר. יאסיע איז אליין געווען אמאל א קצב. היינט האנדלט ער מיט אקסן און מיט פעל און איז א נגיד, א גרויסער נגיד! יאסיע מאכט מיט די הענט, בייזערט זיך אויף דער מאמע און טענהט:

― סטייטץ, סטייטץ! וואס האט מען מיר ניט געזאגט, אז פייסי דער חזן איז אזוי סלאף? (ער קאן ניט אויסריידן קיין שין). וואס האט איר געסוויגן?

― וואס זאל איך שרייען? ― פארענטפערט זיך פאר אים די מאמע און גיסט מיט טרערן. ― די גאנצע שטאט האט געזעהן, ווי איך מוטשע מיך, געוואלט אים ראטעווען... און ער אליין האט אויך געבעטן זיך, מ'זאל אים ראטעווען...

און די מאמע קאן נישט ריידן ווייטער, פארברעכט מיט די הענט, פארווארפט מיטן קאפ. מיין ברודער אליה כאפט זי אונטער:

― מאמע! וואס דארפסטו זיך פארענטפערן? מאמע! פארגעס ניט, מאמע, עס איז יום-טוב, עס איז שבועות, מען טאר ניט וויינען, מאמע!...

און יאסיע דער נגיד הערט ניט אויף צו פייערן אויף מיין מאמע:

― וואס דערציילט איר מיר ― די גאנצע סטאט! ווער איז די סטאט? זאגן זאלט איר מיר! לעמאן-האסעם, צו מיר! אלצדינג אויף מיין כעסבן! כעוורע-קאדיסע, סאמאסים, תכריכים ― אלץ אויף מיר, אלצדינג אויף מיין כעסבן!... און טאמער דארף מען עפעס טוהן פאר די יתומים, זאלט איר גיין צו מיר, איר זאלט זיך נאר, גאר ניט סעמען!

יאסיע דעם נגידס ווערטער בארואיגן אבער ווינציג-וואס מיין מאמע. זי האלט אין איין יאמערן און אין איין חלשן ביי מיין ברודער אויף די הענט. און מיין ברודער אליה, וואס האלט אליין אין וויינען, הערט נישט אויף צו דערמאנען איר, אז "היינט איז יום-טוב, מאמע, היינט איז שבועות, מאמע! מאמע, מען טאר נישט וויינען, מאמע!"...

און מיטאמאל ווערט מיר אלץ קלאר. און עס טוט מיר א קלעם דאס הארץ, א צי ביי דער נשמה, און עס גלוסט זיך מיר וויינען, און איך ווייס ניט אויף וועמען... און, און רחמנות האב איך אויף דער מאמע, און איך קאן ניט זעהן ווי זי וויינט, און ווי זי חלשט, און ווי זי צאפלט ביי מיין ברודער אויף די הענט. און איך פארלאז מיין פאלאץ, מיט מיין וויינגארטן, און איך גיי צו צו איר פון הינטן, און איך זאג איר מיטן זעלבן לשון, וואס מיין ברודער אליה, און טרערן קאפען פון מיינע אויגן:

― מאמע! היינט איז יום-טוב, מאמע, היינט איז שבועות, מאמע! מאמע, מ'טאר ניט וויינען, מאמע!...

קאפיטל צוויי: מיר איז גוט ― איך בין א יתום!

פון זינט איך בין צו מיין שכל געקומען, געדענק איך ניט, איך זאל זיין אזא מיוחס, ווי אצינד. וואס איז מיט מיר דער ייחוס? ― מיין טאטע, פייסי דער חזן, ווייסט איר דאך, איז געשטארבן דעם ערשטן טאג שבועות, און איך בין געבליבן א יתום.

פון דעם ערשטן טאג נאך שבועות האבן מיר אנגעהויבן זאגן קדיש ― איך און מיין ברודער אליה. ער טאקע האט מיך אויסגעלערנט זאגן קדיש.

מיין ברודער אליה איז א געטרייער ברודער, אבער נישט קיין גוטער רבי. ער איז א כעסן, ער שלאגט זיך! ער האט אויפגעעפנט א סידור און האט זיך אוועקגעזעצט מיט מיר און האט אנגעהויבן מיט מיר שטודירן:

― ייסגאדאל וועייסקאדאש שמיי ראבא... ער וויל, אז איך זאל שוין קאנען אויסנווייניג. ער חזר'ט איבער מיט מיר נאכאמאל און נאכאמאל, פון אנהייב ביזן סוף, און הייסט מיר, אז איצט זאל איך שוין זאגן אליין. איך זאג אליין, אבער עס גייט ניט.

ביז "וואייצמאך פורקאנייא" איז נאך ווי עס איז, און קומט צו "וואייצמאך פורקאנייא", פארטשעפע איך מיך. דערלאנגט ער מיר מיטן עלנבויגן און זאגט מיר, אז דער קאפ איז מיר, אפנים, ערגעץ אין דרויסן (גלייך ווי געטראפן), אדער ערגעץ ביים קעלבל (גלייך ווי ער איז געווען דערביי)... ער פוילט זיך ניט און חזר'ט איין מיט מיר נאכאמאל. איך האב מיך קוים דערשלאגן ביז "לעיילא אולעיילא מין קאל בירכאסא וועשיראסא, טושבעכאסא" ― און ווייטער נישט א טראט! ער נעמט מיך אן פארן אויער און זאגט, אז דער טאטע זאל אויפשטיין און זעהן, וואספארא זון ער האט!...

― וואלט איך פארשפארט זאגן קדיש...

אזוי זאג איך צו מיין ברודער אליה און כאפ פון אים א געשמאקן פאטש מיט דער לינקער האנט אין דער רעכטער באק אריין. דערהערט די מאמע און גיט אים א פסק, ער זאל מיך ניט שלאגן, ווארעם איך בין א יתום.

― גאט איז מיט דיר! וואס טוסטו? וועמען שלאגסטו? האסט פארגעסן, אפנים, אז דאס קינד איז א יתום?!

שלאפן שלאף איך מיט דער מאמען אינעם טאטנס בעט ― דאס איינציגע שטיקל מעבל אין שטוב. די קאלדרע גיט זי אפ כמעט אינגאנצן מיר.

― דעק דיך איין, זאגט זי צו מיר, און ווער אנטשלאפן, מיין טייערער יתום. עסן איז ניטא וואס...

דעקן דעק איך מיך איין, אבער שלאפן שלאף איך ניט. איך חזר מיר דעם קדיש, אויף אויסנווייניג. אין חדר גיי איך ניט, לערנען לערן איך ניט, דאווענען דאוון איך ניט, זינגען זינג איך ניט. פטור פון אלצדינג.

מיר איז גוט ― איך בין א יתום.

מזל-טוב! איך קאן שוין גאנץ קדיש אויף אויסנווייניג. רבנן-קדיש אויך. אין שול שטיי איך אויף א באנק און קלאפ דעם קדיש, ווי א מזיק. א קול-נגינה האב איך אויך, בירושה פון מיין טאטן, אן אמת'ע סאפראנא. אלע אינגלעך שטעלן זיך אויס ארום מיר און זענען מיר מקנא. ווייבער וויינען. בעלי-בתים שענקען מיר א קאפיגע. יאסיע דעם נגידס אינגל, הענעך מיטן אויגל (ער איז א מורא'דיגער ניט-פארגינער!), אז עס קומט צו רבנן-קדיש, שטעלט ער מיר ארויס א צונג, ― ער וויל, ער גייט אויס, ער חלשט, איך זאל מיך צעלאכן. אים אויף צו להכעיס וועל איך ניט לאכן! האט דערזען אהרן דער שמש, האט ער אים גענומען פאר אן אויער און האט אים צוגעפירט צו דער טיר. א מצוה אויף אים! מחמת איך זאג קדיש אינדערפרי און אויפדערנאכט, גיי איך שוין מער ניט צו הערש-בער דעם חזן און טראג מיך ניט אום מיט זיין דאבציען. איך בין פריי. א גאנצן טאג געפין איך מיך ביים טייך ― אדער איך כאפ פיש, אדער איך באד מיך. כאפן פיש האב איך מיך אויסגעלערנט פון זיך אליין. אז איר ווילט, קאן איך אייך אויך אויסלערנען. מ'טוט אויס דאס העמד און מ'פארקניפט דעם ארבל און מ'גייט פאוואליע ביזן האלדז אין וואסער. מ'דארף גיין לאנג ― לאנג. אז איר פילט, אז דאס העמד איז שווער, איז א סימן, אז ס'איז פול, גייט איר ארויס וואס גיכער און טרייסלט אויס דאס גאנצע גראז מיט דער בלאטע און קוקט זיך גוט צו. אין גראז ליגן פארפלאנטערט אפטמאל קליינע זשאבקעליך ― ווארפט זיי אריין צוריק אין וואסער אריין, ס'א צער-בעלי-חיים. אין דער געדיכטער בלאטע קאנט איר אמאל געפינען א פיאווקע. פיאווקעס איז געלט ― פאר א צענדליג פיאווקעס קאנט איר באקומען דריי גראשן, אנדערטהאלבן קאפיקעס. עס גייט נישט צו פוס... קיין פיש זאלט איר ניט זוכן. אמאל איז געווען פיש אויך, היינט איז נישטא. איך יאג זיך ניט נאך קיין פיש. איך בין צופרידן, עס זאל כאטש זיין פיאווקעס. ניט אלעמאל איז דא פיאווקעס. היינטיגן זומער איז ניט געווען איין פיאווקע! פון וואנ... פון וואנען האט זיך דערוואוסט מיין ברודער אליה, אז איך כאפ פיש ― ווייס איך ניט. ער האט מיר שיער ניט אפגעריסן אן אויער פאר די פיש. א גליק, וואס פעסיע די גראבע, אונזער שכנה, האט דערזען. אן אייגענע מאמע דארף זיך אזוי ניט איינשטעלן פאר איר קינד.

― אט אזוי שלאגט מען א יתום?...

מיין ברודער אליה האט זיך פארשעמט און האט מיר אפגעלאזט דעם אויער. אלע שטעלן זיך איין פאר מיר. מיר איז גוט ― איך בין א יתום.

אונזער שכנה פעסיע די גראבע, האט זיך אין מיר פארליבט. זי האט זיך צוגעטשעפעט צו דער מאמען, ווי א קלעשטש, איך זאל דערוויילע זיין ביי איר, ביי פעסיען, הייסט עס.

― וואס וועט אייך ארן? ― האט זי געטענהט. ― עס גייען ביי מיר צום טיש צוועלף, וועט ער זיין א דרייצנטער. ביי דער מאמען האט זי קוים געפועלט. האט זיך אבער ארויסגעשטעלט מיין ברודער אליה.

― ווער וועט אויף אים אכטונג געבן, ער זאל גיין זאגן קדיש?

― איך וועל אכטונג געבן, ער זאל גיין זאגן קדיש. נו, שוין? האט איר צו מיר גארניט?

פעסיע איז נישט קיין גבירטע. איר מאן איז אן איינבינדער און הייסט משה. ער האט א שם פארן בעסטן בעל-מלאכה. דאס אליין איז אבער קארג. מען דארף נאך האבן מזל אויך. אזוי זאגט פעסיע צו מיין מאמען. מיין מאמע גיט איר נאך. זי זאגט, אז צום שלי'מזל דארף מען אויך האבן מזל. פאר א סימן נעמט זי מיך. אט בין איך א יתום, און אלע ווילן מיך. פארהאן בעלנים, וואס ווילן מיך צו זיך אויף שטענדיג, נאר ווי לאנג קרענקען אירע שונאים, ווי לאנג זי וועט מיך אוועקגעבן אויף שטענדיג! אזוי זאגט די מאמע און וויינט. זי האלט זיך אן עצה מיט מיין ברודער אליה.

― ווי מיינסטו? זאל ער זיין דערווייל ביי פעסיען?

מיין ברודער אליה איז שוין א גרויסער. אניט, וואלט מען זיך מיט אים ניט געהאלטן קיין עצה. ער גלעט זיך מיט דער האנט דאס ריינע נאך-ניט-באוואקסענע פנים, גלייך ווי ער וואלט שוין געהאט א בארד, און רעדט ווי א גרויסער:

― מהיכא-תיתי, אבי ער זאל נאר ניט זיין קיין שייגעץ.

און עס בלייבט, אז איך וועל זיין דערווייל ביי אונזער שכנה פעסיע, נאר בתנאי, איך זאל ניט זיין קיין שייגעץ. אלצדינג הייסט ביי זיי א שייגעץ! אנהענגען דער קאץ א פאפיר אויפן עק, זי זאל זיך דרייען ― הייסט ביי זיי א שייגעץ. קלאפן מיט א שטעקל איבער די גראטעס פונעם גלחס הויף, אלע הינט זאלן זיך צונויפלויפן ― הייסט ביי זיי א שייגעץ. אפשטעקן ביי לייבקע דעם וואסער-פירער דעם צאפן פון דער פאס, עס זאל אויסלויפן העכער האלב וואסער ― הייסט ביי זיי א שייגעץ.

― דיין גליק, וואס דו ביסט א יתום! ― זאגט צו מיר לייבקע דער וואסער-פירער. ― אניט, וואלט איך דיר איבערגעבראכן א האנט מיט א פוס! מעגסט מיר גלויבן אויף נאמנות.

איך גלויב אים אויף נאמנות. איך ווייס, אז איצט וועט ער מיך ניט אנרירן, ווייל איך בין א יתום.

מיר איז גוט ― איך בין א יתום.

אונזער שכנה פעסיע, זאל מיר מוחל זיין, האט געזאגט א גרויסן ליגן. צוועלף, האט זי געזאגט, גייען ביי איר צום טיש. לויט מיין רעכענונג, בין איך דער פערצנטער. אפנים, זי האט פארגעסן אריינרעכענען דעם בלינדן פעטער ברוך. און אפשר האט זי אים ניט אריינגעשטעלט צווישן די עסערס דערפאר, ווייל ער איז שוין זייער אלט און האט קיין ציין ניט אויף צו קייען. איך וועל מיך ניט שפארן. קייען קאן ער נישט, דערפאר אבער שלינגט ער, ווי א גאנדז, און כאפט. אלע כאפן זיי. זיי כאפ - זייער כאפן איז חוץ-לדרך-הטבע. איך כאפ אויך. שלאגן זיי מיך. מיט די פיס אונטערן טיש שלאגן זיי מיך. מער פון אלע שלאגט זיך ושתי. וואש - ושתי איז א רוצח. הייסן הייסט ער הערשל, נאר מחמת ער האט א גאלי אויפן שטערן, האט מען אים א נאמען געגעבן "ושתי". אלע האבן זיי דא נעמען און צונעמען: "קלעצל", "קאטער", "טשערנאהוז", "בופלאקס", "פעטעלעלע", "גיב-מיר-נאך", "שמיר-מיט-פוטער"...

האט קיין יסורים ניט ― יעדער נאמען האט זיך זיין שורש. פיניע הייסט "קלעצל" דערפאר, ווייל ער איז גראב און קיילעכיג, ווי א קלעצל. וועלוול איז א שווארצער, רופט מען אים "קאטער". חיים איז א בופלאקס, הייסט ער "בופלאקס". מענדל האט א שפיצעכיגע נאז, איז ער א "טשערנאהוז", "פעטעלעלע" האט מען א נאמען געגעבן פייטלען דערפאר, ווייל ער קאן ניט ריידן. בערל איז א גרויסער נאשער: אז מען גיט אים א שטיקל ברויט מיט שמאלץ, זאגט ער: "גיב מיר נאך". זר'חן האט מען געגעבן א מיאוס'ן נאמען "שמיר-מיט-פוטער" איבער א מיאוס'ן חסרון, וואס ניט ער איז שולדיג. שו-, שולדיג קאן זיין איז די מוטער, וואס זי האט דאס פארלאזט און קינדווייז ווינציג געצוואגן. און אפשר איז זי אויך ניט שולדיג? איך וועל זיך ניט גיין שפארן. שלאגן זיך אוודאי ניט! קורץ, עס איז א שטוב, וואס יעדער האט א צונעמעניש. וואס דארפט איר מער ― די קאץ, שוין גאר א שטומע צונג, שוין געוויס גאט די נשמה שולדיג, הייסט זי ביי זיי: "פייגע-לאה די גבאיטע". איר ווייסט, פארוואס? דערפאר, וואס זי איז א גראבע, און פייגע-לאה נחמן דעם גבאיס ווייב איז אויך א גראבע. וויפיל, מיינט איר, האבן זיי שוין געכאפט פעטש דערפאר, זיי זאלן ניט רופן קיין קאץ מיט א מענטשליכן נאמען? ווי אן ארבעס אין וואנט! האבן זיי געגעבן עמיצן א צונעמעניש, איז פארפאלן!

מיר האבן זיי א נאמען געגעבן ― טרעפט וויאזוי? "מאטל מיט די לעפצן"... לעפצן איז א דייטשיש ווארט. אויף אונזער לשון הייסט דאס "ליפן". אפנים, זיי איז ניט געפעלן מיינע ליפן. זיי זאגן, אז איך עס, מאך איך מיט די ליפן. איך וואלט וועלן זעהן יענעם מענטשן, וואס זאל עסן און ניט מאכן מיט די ליפן! איך בין ניט פון די האנאריסטע, וואס מען טאר זיי ניט אנרירן זייער כבוד. נאר איך ווייס ניט פארוואס ― מיר איז דאס צונעמעניש שטארק נישט געפעלן! און ווייל עס איז מיר ניט געפעלן, רייצן זיי זיך מיט מיר און רופן מיך דוקא אזוי. איינגעגעסענע ברואים ― איר האט נאך אזעלכע ניט געזעהן! פריער האב איך ביי זיי געהייסן: "מאטל מיט די לעפצן". נאכדעם: גלאט "מיט די לעפצן". שפעטער: "די לעפצן". גאר שפעטער: "לעפצן".

― לעפצן! וואו זייט איר געווען?

― לעפצן! ווישט אפ די נאז!

עס פארדריסט מיך און עס ברענט מיך, און איך וויין. דערזעט דער פאטער זייערער, פעסיעס מאן, משה דער איינבינדער, איינמאל, אז איך וויין, פרעגט ער מיך: וואס וויין איך? זאג איך אים: וויאזוי זאל איך ניט וויינען, אז איך הייס מאטל און מ'רופט מיך "לעפצן"! פרעגט ער: ווער? זאג איך: "ושתי". וויל ער שלאגן "ושתין", זאגט "ושתי": עס איז ניט איך, עס איז "קלעצל". וויל ער שלאגן "קלעצלען", זאגט "קלעצל": עס איז ניט איך, עס איז "קאטער".

איינער אויפן אנדערן, דער אנדערער אויפן דריטן ― א מעשה אן אן עק! איז זיך מישב דער פאטער, משה דער איינבינדער, און לייגט זיי אוועק אלע איינציגווייז און שמייסט זיי אפ מיט א טאוול פון א "קרבן-מינחה" און זאגט זיי:

― ממזרים! איך וועל אייך ווייזן, וויאזוי צו לצעווען פון א יתום! עס וועט א רוח אין אייער טאטנס ערד אריין!...

אט אזוי. יעדער נעמט זיך אן מיין קריוודע. אלע, אלע שטעלן זיך איין פאר מיר.

מיר איז גוט ― איך בין א יתום...

קאפיטל דריי: וואס וועט זיין פון מיר?

אנו, טרעפט, וואו איז דער גן-עדן? איר וועט ניט טרעפן. ווייסט איר פארוואס? ווייל ביי איטליכן איז ער אויף אן אנדער ארט. למשל, די מאמע זאגט, אז דער גן-עדן איז דארטן, וואו מיין טאטע, פייסי דער חזן, געפינט זיך. דארטן, זאגט זי, געפינען זיך אלע ערליכע נשמות, וואס זענען נעבעך אפגעקומען אויף דער וועלט; דערפארוואס זיי האבן ניט די וועלט, קומט זיי יענע וועלט. דאס איז דאך קלאר, ווי דער טאג. דער בעסטער באווייז איז טאקע דער טאטע מיינער. ווארעם וואו דען זאל ער זיין, אז ניט אין גן-עדן? קארג האט ער זיך אנגעמוטשעט אויף דער וועלט?... אזוי זאגט די מאמע מיינע און ווישט זיך בשעת-מעשה די אויגן, ווי איר שטייגער איז, אז זי רעדט פונעם טאטן. פרעגט זשע אבער ביי מיינע חברים, וועלן זיי אייך דערציילן מעשיות, אז דער גן-עדן געפינט זיך ערגעץ אויף א בארג פון סאמע קרישטאל, הויך ביזן הימל. אינגלעך לויפן דארט ארום פראנק און פריי, לערנען לערנט מען ניט, נאר מען באדט זיך גאנצע טעג אין מילך און מען עסט האניג מיט פולע הויפנס. זייט איר שוין פארטיג? קומט צו גיין א איד אן איינבינדער און טוט זיך א זאג, אז דער אמת'ער גן-עדן איז גאר פרייטאג אין באד. איך האב עס אליין געהערט פון אונזער שכנה'ס מאן, משה דעם איינבינדער, איך זאל אזוי הערן אל דאס גוטס! היינט גייט דערגייט אן עק! מ'זאל, א שטייגער, פרעגן מיך, וואלט איך געזאגט, אז דער גן-עדן ― דאס איז מנשה דעם רופאס גארטן. זינט איר לעבט, האט איר נאך אזא גארטן ניט געזעהן. דאס איז דער איינציגער גארטן ניט נאר אויף אונזער גאס, ניט נאר ביי אונז אין שטאט, ― איך האב מורא, אז אויף דער גאנצער וועלט איז ניטא נאך אזא גארטן. נישט געווען און ס'וועט ניט זיין! דאס וועלן אייך אלע זאגן. וואס ווילט איר, זאל איך אייך באשרייבן פריער: מנשה דעם רופא מיט זיין ווייב מנשה'כע די רופאטע? צי איך זאל אייך מאלן פריער דעם גן-עדן, מיין איך דעם גארטן זייערן? איך רעכן, אז פריער פון אלץ זאל איך אייך דערציילן פון מנשה'ן מיט מנשה'כען. זיי זענען דאך די בעלי-בתים, קומט זיי פריער דער כבוד.

מנשה דער רופא טראגט סיי ווינטער סיי זומער א הענגקאלנער. ער טוט נאכדעם שווארצן דאקטער. איין אויג האט ער א קליינס, און דאס מויל איז אים, ניט אין מיין מאס, אביסל אויף א זייט. דאס הייסט, ניט אביסל, נאר אסאך, טאקע גאר אסאך. פון א ווינטל איז דאס אים געקומען. אזוי זאגט מנשה דער רופא אליין. איך פארשטיי ניט, וויאזוי ווערט דאס פון א ווינטל דאס גאנצע מויל אויף א זייט? וויפיל ווינטן, גרויסע און קליינע, בין איך, א שטייגער, אויסגעשטאנען אין מיין לעבן! דער גאנצער קאפ וואלט שוין אצינד באדארפט זיין ביי מיר פון יענער זייט פלייצעס. איך רעכן, אז ס'איז נאר א רגילות, וויאזוי מ'געוויינט זיך איין. אט, למשל, פארהאן ביי מיר א חבר בערל, פינטלט ער מיט די אויגן. נאך א חבר האב איך, וועלוול, זופט ער לאקשן מיט יויך ווען ער רעדט. אלצדינג אויף דער וועלט איז א רגילות. און כאטש דאס מויל איז אים אויף א זייט, פונדעסטוועגן מאכט מנשה בעסער פון אלע דאקטוירים. ערשטנס, איז ער ביי זיך ניט אזא פריץ, ווי אנדערע דאקטוירים. אז מ'רופט אים, קומט ער באלד צו לויפן א פארשוויצטער. און צווייטנס, איז ביי אים נישט קיין מאדע שרייבן רעצעפטן. רפואות מאכט ער אליין. אנומלטן האט מיך א כאפ געטון א מין שטעכעניש מיט א קעלט, מיט א ציטערניש (אפנים, פון צו פיל ליגן אין טייך?), איז די מאמע באלד אוועקגעלאפן און האט אראפגעבראכט מנשה דעם רופא. האט ער מיך באטראכט און א זאג געטון מיטן קרומען מויל צו דער מאמען:

― איר האט זיך ניט וואס צו שרעקן. עס איז א געלעכטער. דער שייגעץ האט זיך צוגעקילט די לונג.

און מיט די ווערטער נעמט ער ארויס פון קעשענע א בלוי פלעשעלע און שיט אויס אין זעקס שטיקליך פאפיר עפעס א ווייסע זאך. דאס ווערט אנגערופן "פראשקעס". איין פראשעק הייסט ער מיר, איך זאל אייננעמען באלד. דריי איך מיך און קנייטש מיך אויף אלע זייטן. דאס הארץ זאגט מיר, אז עס דארף זיין ביטער, ווי דער טויט. כך-הווה. איך האב דאך טאקע געטראפן! ביטער צו ביטער איז ניט גלייך. פרישע קארע פון קליינע ביימעלעך האט איר אמאל פארזוכט? אט אזא טעם האבן זיינע פראשקעס. איר זאלט האבן א כלל: וויבאלד פראשקעס, מוזן זיי זיין ביטער. עס האט מיר ניט געהאלפן קיין שום רבונו-של-עולם. איך האב דעם פראשעק איינגענומען און געזעהן זיך מיטן טויט... די איבעריגע פינף פראשקעס, האט ער אנגעזאגט דער מאמען, זאל איך אייננעמען אלע צוויי שעה א פראשעק. געפונען א בעלן אויף אייננעמען גאל! די מאמע האט זיך נאר אפגעקערעוועט אויף א מינוט, געגאנגען אנזאגן מיין ברודער אליה, אז איך בין קראנק, האב איך אלע פינף פראשקעס אויסגעשאטן אין פאמעניצע און אנגעשאטן אין די פאפירעליך אביסל מעל. א גוט שטיקל ארבעט האט אויף זיך געהאט די מאמע: אלע צוויי שעה האט זי געמוזט לויפן צו אונזער שכנה פעסיע קוקן אויפן זייגער. נאך יעדן פראשעק, וואס איך האב איינגענומען, האט זי באמערקט, אז עס ווערט מיר בעסער. נאכדעם זעקסטן פראשעק בין איך אויפגעשטאנען א געזונטער מענטש.

― אט דאס הייסט א דאקטער! ― האט זי געזאגט און נישט געלאזט מיך גיין אין חדר, געהאלטן א גאנצן טאג אין שטוב און געגעבן מיר זיסן טיי מיט ווייסער בולקע.

― מנשה איז מער דאקטער פון אלע דאקטוירים, געבן זאל אים גאט געזונט און אסאך יארן! ער האט אזעלכע פראשקעס, וואס זענען מחיה-מתים, מאכן פון טויט לעבעדיג...

אזוי האט זיך די מאמע נאכדעם בארימט פאר דער גאנצער וועלט, בשעת-מעשה זיך געווישט די אויגן, ווי איר שטייגער איז.

מנשה דעם רופאס ווייב רופט מען אויף איר מאנס נאמען: "מנשה'כע די רופאטע". זי איז א טריפה אידענע. אזוי זאגן אלע. ווייסט איר, פארוואס? ווייל זי איז א רשעטע. אפנים האט זי, ווי אויף צו להכעיס, א מאנצבילשן, א קול פון א מאנצביל, טראגט מאנצבילשע שטיוול און אז זי רעדט, דאכט זיך אייך אויס, אז זי בייזערט זיך. זי האט א שיינעם שם אויף דער וועלט. זינט זי לעבט, האט נאך קיין ארימאן ביי איר קיין שטיקל ברויט ניט אויפגעגעסן. און א שטוב איז ביי איר פון כל-טוב. ביי איר קאנט איר געפינען איינגעמאכטסן פון פאר א יארן, פון פאר דריי יארן און פון פאר צען יארן. וואס דארף זי, למשל, אזויפיל איינגעמאכטס? פרעגט זי, א שטייגער, ווייס זי אליין ניט. אט אזא טבע איז ביי איר. א פארפאלענע זאך, איר וועט זי שוין ניט איבערמאכן. זי ווייסט, אז עס קומט דער זומער, האלט זי אין איין פרעגלען איינגעמאכטס. איר מיינט, זי פרעגלט אויף קוילן? ווער-וואס? זי קאן באשטיין אויף שטעכעלקעס, שישקעס, אפגעפאלענע בלעטלעך. זי מאכט אן אזא רויך אויף דער גאנצער גאס, אז מ'קאן דערשטיקט ווערן. טאמער וועט זיך אייך מאכן אמאל קומען צו אונז זומערצייט און איר וועט דערפילן א רויך פון "סמאלינע", זאלט איר זיך ניט שרעקן, עס איז ניט קיין שרפה. דא - דאס פרעגלט מנשה'כע די רופאטע איינגעמאכטס, אליין, מיט אירע אייגענע הענט, פון אירע אייגענע פירות, אין איר אייגענעם גארטן. און אט אזוי קומען מיר צו צום גארטן, וואס איך האב אייך צוגעזאגט.

וואספארא פירות געפינט איר ניט אינעם דאזיגן גארטן? עפל, און בארן, און וויינשל, און פלוימען, און קארשן, און אגרעסן, און וויינפערליך, און פערשקעס, און שפאנקעס, און מארעלן, און מאלינעס, און אזשעניצעס, און שאלקאוויצעס, און וואס ניט? וואס דארפט איר מער ― אפילו וויינטרויבן ערב ראש-השנה אויף שהחיינו וואו קריגט מען? ― ביי איר, ביי מנשה'כע דער רופאטע! אמת, די וויינטרויבן אז מען פארזוכט, דערזעט מען קראקע מיט לעמבערג. אזוי שטארק זויער זענען זיי! פונדעסטוועגן, נעמט זי אפ פאר זיי גוט געלט! און אלץ - פון אלצדינג מאכט זי געלט. אפילו פון די סאנישניקעס. גאט זאל אייך היטן, איר זאלט ביי איר בעטן אויסרייסן א סאנישניג! זי וועט אייך ניט געבן! א צאן זיך אויסרייסן פונעם מויל איז ביי איר גרינגער, ווי אויסרייסן א סאנישניג ביי איר פונעם גארטן. היינט ווער רעדט פון אן עפל, א באר, א וויינשל, א פלוים? כיעס ניט זיכער! איך בין באקאנט מיטן דאזיגן גארטן, ווי א איד אין אשרי. איך ווייס אפילו, וואו איטליכס ביימעלע געפינט זיך, און וואס עס וואקסט אויף דעם, און צי ס'איז היינטיגס יאר געראטן אדער ניט אזוי געראטן. פון וואנען ווייס איך דאס? שרעקט אייך ניט, איך בין דארטן נאך קיינמאל ניט געווען. וויאזוי האב איך געקאנט זיין, אז דער גארטן איז ארומגעצוימט מיט א הויכן פארקאן, איבערגעדעקט מיט מורא'דיגע שטעכעלקעס? זייט איר שוין פארטיג? איז אינעווייניג דא א הונט. נישט קיין הונט, נאר א וואלף! אויף א לאנגן שטריק שטייט ער צוגעבונדן ― אט דער דאזיגער כלב שעבע כלבים, און אנו, לאז נאר עמיצער דורכגיין פארביי, אדער לאז זיך אים דאכטן, אז עמיצער גייט פארביי, הייבט ער אן צו רייסן זיך, שפרינגען און בילן מיט אזא כעס, גלייך ווי דער רוח כאפט אים אוועק! פרעגט זיך א קשיא: וויבאלד אזוי, ווי קום איך אין גארטן אריין? הערט זשע, וועל איך אייך דערציילן.

מענדל דעם שוחט'ס קענט איר, צי ניין? קענט איר דאך מענדל דעם שוחט'ס דירה אוודאי נישט. זי איז די אנדערע פון מנשה דעם רופאס און קוקט גלייך צו אים אין גארטן אריין. ביי מענדל דעם שוחט'ס אז מ'זיצט אויפן דאך, קאן מען זעהן אלצדינג, וואס ביי מנשה דעם רופא אין גארטן טוט זיך. די גאנצע קונץ איז, וויאזוי קלעטערט מען ארויף צו מענדל דעם שוחט'ס אויפן דאך? מיר איז דאס גארנישט. ווייסט איר, פארוואס? ווייל מענדל דעם שוחט'ס דירה איז די אנדערע פון אונז און איז אסאך נידריגער פון אונזער דירה. אז מען דראפעט זיך ארויף צו אונז אויפן בוידעם (איך טו דאס אן א לייטער; איך וועל אייך אפשר אמאל זאגן וויאזוי), און שטעלט איר ארויס א פוס פונעם קליינעם פענצטערל, אזוי זייט איר שוין ביי מענדל דעם שוחט'ס אויפן דאך. דארטן לייגט איר זיך אוועק וויאזוי איר ווילט: אדער מיטן פנים ארויף, אדער מיטן פנים אראפ. יעדנפאלס, לייגן זיך מוזט איר, אניט ― קאן מען אייך חלילה דערזען: וואס טוט איר ביי מענדל דעם שוחט'ס אויפן דאך? איך האב אויסגעקליבן תמיד א צייט פארנאכטליך, צווישן מינחה און מעריב, ווען איך בין געגאנגען אין שול אריין קדיש זאגן. דעמאלט איז ניט טאג און ניט נאכט, די בעסטע צייט. פון דארטן אראפגעקוקט אין גארטן אריין, שווער איך אייך, אז ס'איז א גן-עדן שעבע גן-עדן!...

אז דער זומער הייבט זיך אן און די ביימער הויבן אן צו בליען, זיך באדעקן מיט ווייסע פעדערליך, קאנט איר האפן, אז ניט היינט איז מארגן ― וועלן זיך באווייזן אין די קורצע שטעכלדיגע ביימעלעך גרינע אגרעסן. דאס איז די ערשטע פרי, וואס עס גלוסט זיך אייך פארזוכן. פארהאן מענטשן, וואס ווארטן ביז די אגרעסן ווערן רויט. נאראנים! איך זאל האבן די ברכות, וואס גרינערהייט זענען זיי אסאך מער באטעמט און געשמאק. איר וועט זאגן, זיי זענען זויער? עס ווערט פון זיי הייליג די ציין? נו, וואס זשע איז? א זויערס קוויגט דאס הארץ, און צו הייליגע ציין איז דא א סגולה: זאלץ. מ'שיט ארויף זאלץ אויף די ציין און מען האלט אפן דאס מויל אקעגן א האלבע שעה, קאן מען נאכדעם עסן ווידער אמאל די זעלבע אגרעסן. נאך די אגרעסן קומען אויף די וויינפערליך. רויטינקע, מיט שווארצע פיסקעליך, מיט געלע קערעליך, און צענדליגער-צענדליגער אויף איין צווייגעלע. איין צווייגעלע אז איר פירט דורך צווישן די ליפן, באקומט איר א פולע מויל מיט וויינפערליך, ווייניגע, שמעקנדיגע, מחיה-נפשות! אז זיי קומען אויף, קויפט מיר די מאמע פאר א גראשן א קווערטעלע וויינפערליך אויף שהחיינו ― עס איך זיי מיט ברויט. ביי מנשה'כע דער רופאטע אין גארטן זענען דא צוויי רייען קליינע ביימעלעך, הארט ביי דער ערד, אנגעזעצט מיט וויינפערליך. אויף דער זון ברענען זיי און פינקלען אפ. עס גלוסט זיך כאטש איין צווייגעלע, כאטש איין וויינפערל מיט צוויי פינגער געבן א ריס אפ און גלייך אין מויל אריין! איר וועט מיר גלויבן? אז איך רעד פון גרינע אגרעסן מיט רויטע וויינפערליך, ווערט מיר שוין הייליג די ציין. לאמיר בעסער רעדן פון וויינשל. וויינשל האלטן זיך ניט לאנג גרין. וויינשל ווערן גיך פארטיג. איך קאן אייך - איך קאן אייך שווערן ביי וואס איר ווילט, אז איך אליין האב באמערקט, ליגנדיג ביי מענדל דעם שוחט'ס אויפן דאך, עטליכע וויינשעליך זענען אינדערפרי געווען גרין אזוי ווי גראז. איך האב זיי גוט באמערקט, געמאכט אויף זיי א סימן. בייטאג האבן זיי פון דער זון באקומען רויטע בעקעלעך. דעם זעלבן טאג פארנאכט זענען זיי שוין געווען רויט ווי פייער! וויינשל פלעגט מיר אויך די מאמע ברענגען אויף שהחיינו. אבער וויפיל וויינשל? פינף שטיק אויף א פאדעם. וואס טוט מען מיט פינף וויינשל? מען שפילט זיך מיט זיי אזוי לאנג, ביז מען ווייס ניט, וואו זיי זענען אהינגעקומען...

וויפיל שטערן אין היטל ― אזויפיל וויינשל ביי מנשה דעם רופא אין גארטן. איר קאנט פארשטיין, אז איך בין א בעלן געווען אויף איין צווייגעלע איבערצוציילן די וויינשל. האב איך געציילט, און נישט געקאנט איבערציילן!... וויינשל האבן א טבע, זיי האלטן זיך שטארק אויף די ריטליך. זעלטן-זעלטן ווען עס פאלט אראפ א וויינשל אויף דער ערד ― ער מוז שוין זיין איבערצייטיג, שווארץ אזוי ווי א פלוים. זעהט איר, פערשקעס ― די פאלן אפ, וויבאלד נאר זיי ווערן רעכט געל. אך, פערשקעס! פערשקעס! איך האב זיי ליב מער פון אלע פירות. איך האב אויף מיין לעבן געגעסן נישט מער ווי איין פערשקע, ליגט זי מיר נאך אין טעם. דאס איז געווען מיט עטליכע יאר פריער, איך בין דעמאלט נאכנישט אלט געווען קיין פינף יאר. מיין טאטע האט נאך געלעבט, און אין שטוב איז נאך געווען ביי אונז אלצדינג: די גלעזערנע שאפע, מיט דער קאנאפקע, מיט די ספרים, מיטן גאנצן בעטגעוואנט. קומט צו גיין איינמאל דער טאטע פון שול אהיים און מאכט צו מיר און צו מיין ברודער אליה, און לייגט אריין די האנט אין דער הינטערשטער קעשענע, דארט וואו מען האלט די נאזפאטשיילע:

― קינדער! פערשקעס וועט איר עסן? איך האב אייך געבראכט פערשקעס. א פאר פערשקעס.

און ער נעמט ארויס די האנט פון דער הינטערשטער קעשענע, דארט וואו מען האלט די נאזפאטשיילע, און טראגט אונז אונטער, מיר און מיין ברודער אליה, צוויי גרויסע געלע קיילעכיגע שמעקנדיגע פירות. מיין ברודער אליה האט קיין צייט ניט. ער מאכט א ברכה, הויך אויף א קול, "בורא פערי האייץ", און כאפט אריין די גאנצע פערי אין מויל אריין. איך קאן באשטיין פריער זיך אנשפילן, זיך אנשמעקן, אנשפיגלען, און נאכדעם שוין וועל איך זי עסן. אי דאס ― נישט אויף איינמאל, נאר שטיקלעכווייז, און מיט ברויט. פערשקעס זענען גוט מיט ברויט. פון דעמאלט אן האב איך מער קיין פערשקעס ניט פארזוכט, נאר דעם טעם פון יענער ערשטער פערשקע קאן איך ניט פארגעסן! איצטער שטייט פאר מיר א גאנצער בוים מיט פערשקעס, און איך ליג ביי מענדל דעם שוחט'ס אויפן דאך און קוק און קוק און זעה, ווי עס פאלט א פערשקע נאך א פערשקע. איינע א געלע, אזש א רויטליכע, האט זיך פארשפאלטן און געעפנט. עס זעהט זיך ארויס פון איר דאס בייכיגע קערל. וואס וועט זי טון, די רופאטע, מיט אזויפיל פערשקעס? זי וועט זיי אפטרייסלען מן-הסתם און וועט פרעגלען פון זיי איינגעמאכטס. דעם איינגעמאכטס וועט זי פאררוקן ווייט אין דער הרובע. ווינטער וועט זי אים אוועקשטעלן אין קעלער אריין, און דארטן וועט ער שטיין אזוי לאנג, ביז ער וועט ווערן געצוקערט און כאפן א שימל.

נאך די פערשקעס קומען אויף פלוימען. נישט אלע פלוימען מיטאמאל. איך האב צוויי סארטן פלוימען ביי מנשה דעם רופא אין גארטן. איין בוים האב איך מיט "טשערקינעס". דאס איז א מין קיילעכיגע, זיסע, הארטע, שווארצע פלוים. דער אנדערער בוים איז א בוים פון פראסטע פלוימען. דאס איז א מין פלוימען, וואס מ'רופט זיי "עמער-פלוימען". מ'פארקויפט זיי אויפן עמער. זיי האבן א דין הייטל, זענען גליטשיק און קלעפעדיג און וואסעריג אויפן טעם. פונדעסטוועגן זענען זיי ניט אזוי שלעכט, ווי איר מיינט. הלוואי וואלט מען זיי נאר וועלן געבן. מנשה'כע די רופאטע איז אבער ניט פון די איבעריגע געבערקעס. זי מאכט בעסער פון די פלוימען פאווידלע אויפן ווינטער. ווען וועט זי אויפעסן אזויפיל פאווידלע?

אראפגעפטרט די וויינשל מיט די פערשקעס מיט די פלוימען, הייבט זיך אן פאר מיר א סדרה עפל. עפל, דארפט איר וויסן, איז ניט קיין בארן. בארן, זיי מעגן זיין די בעסטע בארן אין דער וועלט ("בערגאמאטן"), וויבאלד זיי זענען ניט רעכט פארטיג, קאנט איר מיט זיי גארניט מאכן. גייט קייט האלץ! עפל מעגן זיין ווי גרין, די קערעליך מעגן זיין ווי ווייס, האבן זיי שוין א טעם פון עפל. איר שטעקט אריין די ציין אין א גרינעם עפל, ווערט אייך זויער אין מויל. ווייסט איר, וואס איך וועל אייך זאגן? איך וועל אייך ניט אוועקגעבן קיין האלבן גרינעם עפל פאר צוויי צייטיגע. אויף צייטיגע דארף מען ווארטן ביז העט-העט, און גרינע עפל קאנט איר האבן תיכף, נאכדעם ווי דאס ביימעלע האט אפגעבליט. עס ווענדט זיך נאר אין דער גרויס. וואס ווייטער אן עפל וואקסט, ווערט ער גרעסער, ווי, להבדיל, א מענטש... עס איז ניט קיין ראיה, אז א גרויסער עפל דארף זיין גוט. אמאל מאכט זיך, א קליין עפעלע זאל זיין בעסער פון גרעסטן עפל. למשל, נעמט "ארץ-ישראל-עפעליך". זיי זענען ווייניג, אבער געשמאק. צי, א שטייגער, קיסליצעס, אדער קוואס-עפעלעך, וואס גייט זיי אפ? היינטיגן זומער איז אויף זיי א מורא'דיג גערעטעניש. עס וועט זיין אזויפיל, אז מ'וועט זיי פירן מיט וועגן. אזוי האב איך געהערט פון מנשה'כע דער רופאטעס מויל. זי האט דאס געזאגט צו "ראובן דעם עפלאיד", בשעת די עפל זענען נאך געווען אין רעכטן בליען. ראובן דער עפלאיד איז געקומען צו גיין אנקוקן דעם גארטן. ער האט געוואלט אפהאנדלען ביי איר די עפל מיט די בארן אויפן בוים. אויף עפל און אויף בארן איז ראובן שוין איינמאל א מבין. ער, אז ער טוט א קוק מיט איין אויג אויף א בוים, וועט ער אייך באלד זאגן, וויפיל פרנסה דער בוים קאן געבן. ער וועט אייך קיינמאל נישט האבן קיין טעות אויף אט אזויפיל. סיידן עס וועלן זיין גרויסע ווינטן, און די עפל וועלן אפפאלן פאר דער צייט, אדער א ווארעם וועט זיך אריינכאפן, א "האסעניצע" וועט זיך זעצן. דאס איז אלץ אזעלכע זאכן, וואס א מענטש קאן ניט וויסן. א ווינט איז דאך פון גאט, און "האסעניצעס" אויך. כאטש אפילו איך ווייס ניט, אויף וואס דארף גאט ווערעם מיט "האסעניצעס"? סיידן צוליב דעם, זיי זאלן צונעמען ביי ראובן דעם עפלאיד דאס שטיקל ברויט?... ראובן זאגט, אז ער פארלאנגט נישט מער פון א בוים, ווי א שטיקל ברויט. ער האט, זאגט ער, א ווייב און קינדער און זוכט פאר זיי א שטיקל ברויט. מנשה'כע זאגט אים צו נישט נאר א שטיקל ברויט, נאר ברויט מיט פלייש. זי ווינטשט זיך אזא מזל, וואספארא ביימער זי גיט אים. עס איז דען ביימער? עס איז גאלד, ניט קיין ביימער.

― איר ווייסט, אז איך בין אייך, חלילה, נישט קיין שונא'טע. ― זאגט אים מנשה'כע. ― וואס איך ווינטש אייך, מעג עס מיר אנקומען.

― אמן! ― מאכט צו איר ראובן מיט א שמייכל אויף זיין גוט רויט פנים, וואס ס'שיילט זיך פון דער זון. ― איר גיט מיר ארויס א כתב פאר ווינטן, ווערעם און האסעניצעס, גיב איך אייך נאך מער וויפיל איר ווילט.

מנשה'כע טוט אויף אים א מאדנעם קוק פון אונטן ארויף און מאכט צו אים מיט איר מאנצבילשער שטים:

― גיט מיר ארויס א כתב, אז איר גייט אוועק פון דאנען און גליטשט זיך ניט אויס אויפן גלייכן וועג און ברעכט זיך ניט אויס א פוס.

― פון אויסגליטשן זיך און אויסברעכן זיך א פוס איז קיינער ניט באווארנט! ― זאגט ראובן און קוקט אויף איר מיט זיינע גוטע שמייכלענדיגע אויגן. ― דאס קאן זיך טרעפן מיט א נגיד נאך גיכער ווי מיט אן ארימאן, ווייל א נגיד האט מיט וואס צו קרענקען.

― איר זייט א איד א חכם! ― ענטפערט אים מנשה'כע מלא-גזלן. ― נאר א מענטש, וואס ווינטשט דעם אנדערן זיך אויסברעכן א פוס, קאן אים אפדארן די צונג אזוי, אז ער זאל גארניט וויסן, פון וואנען ס'איז צו אים געקומען.

― פארוואס ניט? ― זאגט זיך ראובן אלץ מיטן זעלבן שמייכעלע. ― פאר נויט איז א צונג אויך נישקשה, אבי נישט חלילה ביים קבצן...

אן עבירה, וואס דער גארטן איז ניט אריבער צו ראובן דעם עפלאיד אין רשות אריין. מיר וואלט דאס געווען אסאך מער ניחא, ווי ביי דער מכשפהטע. איר האט נאך אזא צרה ניט געזעהן. לאז אראפפאלן איין עפעלע א ווערעמדיגס, אן איינגעדארטס, אן איינגעקנייטשטס, ווי ביי אן אלטער באבעצע דאס פנים, וועט זי זיך ניט פוילן זיך אנבויגן, אויפהייבן, אריינלייגן אין פארטעך אריין און אוועקטראגן. וואוהין טראגט זי זיי? אפנים, אויפן בוידעם, און אפשר אין קעלער? עס ווייזט אויס, אז אין קעלער. מחמת איך האב געהערט דערציילן, אז פאר א יארן איז ביי איר פארפוילט געווארן א קעלער מיט עפל. איז נישט א מצוה, מ'זאל ביי איר רייסן עפל? יא, אבער וויאזוי רייסט מען זיי? אריינכאפן זיך אין גארטן ביינאכט, ווען אלע שלאפן, און אנשטופן פולע קעשענעס, וואלט אוודאי געווען א שכל. וואס זשע וועט אבער זאגן דער כלב? און ווי אויף צו להכעיס וואקסן היינטיגן זומער עפל איינס אין איינס. זיי בעטן זיך, זיי חלשן, מען זאל זיי אפרייסן! וואס טוט מען? עס זאל זיין אזא שפרוך, א מין כישוף, די עפל זאלן גיין צו מיר!... איך קלער אזוי לאנג, ביז איך דערקלער. נישט קיין שפרוך און נישט קיין כישוף, נאר אן אנדער זאך. א שטעקן, א לאנגן שטעקן מיט א טשוואק ביים שפיץ. מיט דעם שטעקן אבי איר טרעפט נאר מיטן טשוואק ביים הענגערל פונעם עפל און טוט א צי צו זיך ― איז דער עפל אייערער. איר דארפט נאר זעהן האלטן דעם שטעקן אזוי, אז דער עפל זאל חלילה ניט אראפפאלן אויף דער ערד. און טאמער פאלט דער עפל אראפ, איז אויך אן אן אומגליק. זי וועט מיינען, אז דאס האט אים דער ווינט אראפגעשליידערט. פארשטייט זיך, איר דארפט דעם עפל ניט אנרירן מיטן טשוואק, זי זאל זיך ניט שטויסן... איך שווער אייך בנאמנות, אז איך האב איין עפל נישט צעשלאגן. און אראפגעפאלן איז ביי מיר אויך ניט. ביי מיר פאלן נישט קיין עפל. איך ווייס, וויאזוי מ'דארף האלטן א שטעקן, אז מ'רייסט עפל. דער עיקר איז, מען זאל זיך ניט כאפן. וואס האט איר קיין צייט ניט? איר האט דערטאפט אן עפל? עסט אים אויף שטילערהייט, רוט זיך אפ אביסל און רייסט ווייטער. איך בין אייך ארעוו, אז קיין פויגל וועט נישט וויסן!

גייט זייט א נביא, אז די מכשפה וועט גאר וויסן דעם חשבון פון די עפל נאך אויפן בוים! אפנים, זי האט זיי איבערגעציילט בייטאג און האט זיך געכאפט אויף מארגן, אז עס פעלן איר עטליכע שטיק. האט זי זיך באהאלטן ביי זיך אויפן בוידעם און גענומען אונטערקוקן זיך, טאמער וועט איר געראטן כאפן דעם גנב. אזוי דענק איך. מחמת פון וואנען דען האט זי געקאנט דערוויסן זיך, אז איך ליג ביי מענדל דעם שוחט אויפן דאך און ארבעט מיטן שטעקן? נעכיי וואלט זי מיך כאטש געכאפט אליין אן עדות, וואלט איך מיך געקאנט אפבעטן ביי איר. פארט א יתום ― טאמער וועט זי האבן אויף מיר רחמנות? איז זי זיך אבער מישב און גייט אוועק צו מיין מאמען און צו אונזער שכנה פעסיע און צו דער שוחט'קע און נעמט זיי אלע דריי מיט זיך און קלעטערט מיט זיי ארויף צו אונז אויפן בוידעם (א מכשפה קאן!). פונעם בוידעם איז זיי שוין געווען ניט שווער צו זעהן דורכן פענצטערל, וויאזוי איך ארבעט מיטן שטעקן.

― נו? וואס זאגט איר אויף אייער תכשיט? אצינד גלויבט איר שוין?

די ווערטער האבן געהערט צו דער רופאטע. איך האב דערקענט איר מאנצבילשע שטים. איך האב אויסגעדרייט דעם קאפ צום בוידעם און האב דערזען אלע פיר ווייבער. איך האב דעם שטעקן מיטן עפל ניט אוועקגעווארפן. זיי זענען אליין ארויסגעפאלן. א גליק, וואס איך אליין האב מיך געהאלטן אויף די פיס. איך האב נישט געקאנט קוקן קיינעם אין די אויגן אריין. דער הונט זאל ניט ליגן אין גארטן, וואלט איך זיך דער'הרג'עט פאר בזיון. ערגער פון אלץ איז מיר געווען דער מאמעס טרערן. זי האט ניט אויפגעהערט צו קלאגן און צו יאמערן און צו באוויינען מיך:

― וויי איז מיר! ווינד אין מיר! צו וואס איך האב מיך דערלעבט! איך האב געמיינט, אז מיין יתום גייט אין שול אריין זאגן קדיש נאכן טאטן, צום סוף ליגט ער גאר אויף א בוידעם, א דונער איז מיר, און רייסט עפל פון א פרעמדן גארטן!...

און די מכשפה שטייט איבער איר און לייגט צו מיט איר מאנצבילשער שטים:

― שמייסן דארף מען אים, אט אזא משומד! קאטעווען! גנאטעווען, בלוט זאל גיין! א אינגל זאל וויסן דאס אנדערע מאל, וויאזוי צו זיין א גגג...

די מאמע דערלאזט נישט ארויסזאגן דאס ווארט "גנב'".

― ער איז א יתום! נעבעך א יתום! ― טענהט די מאמע צו דער רופאטע און קושט איר אין די הענט אריין און בעט ביי איר, אז זי זאל מיר מוחל זיין, אז מער וועט שוין דאס ניט זיין! זי שווערט איר מיט כל-השבועות-שבעולם, אז דאס איז דאס לעצטע מאל, אניט ― זאל זי אדער אליין שטארבן, אדער זי זאל חלילה מיך באגראבן!...

― לאז ער שווערן, אז ער וועט שוין מער אפילו ניט אריינקוקן צו מיר אין גארטן אריין! ― פאדערט די רופאטע מיט איר מאנצבילשער שטים אן א קאפ רחמנות צו א יתום.

― לאז מיר אפדארן די הענט! לאז מיר ארויס די אויגן! ― זאג איך, און גיי מיט דער מאמען אהיים און הער אויס איר מוסר מיט איר וויינען, און צעוויין מיך אליין אויך גאנץ געשמאק.

― איך פרעג דיר נאך, וואס וועט פון דיר זיין? ― פרעגט מיך די מאמע מיט טרערן, און שטעלט מיר צו א בענקעלע פאר מיין ברודער אליה. מיין ברודער אליה הערט אויס די מעשה מיט די עפל און ווערט בלאס. אפנים, פאר כעס. די מאמע דערזעט, אז ער איז אויסער זיך. זי האט מורא, ער זאל מיך ניט שלאגן. זי רוימט אים איין א סוד, ער זאל מיך ניט שלאגן, ווארעם איך בין א יתום.

― ווער טשעפעט אים? ― זאגט מיין ברודער אליה. ― איך בין נאר א בעלן צו וויסן, וואס וועט זיין פון אים? וואס וועט זיין פון אים?!

אזוי זאגט מיין ברודער אליה און קריצט מיט די ציין און קוקט אויף מיר, איך זאל אים זאגן, וואס וועט זיין פון מיר? איך ווייס, וואס וועט זיין פון מיר? אפשר ווייסט איר, וואס וועט זיין פון מיר?

קאפיטל פיר: מיין ברודער אליה האט חתונה

מזל-טוב! איר ווייסט? מיין ברודער אליה האט חתונה!

וויי-וויי, וואס ס'טוט זיך! עס קאכט די שטאט. די וועלט וויגט זיך! אזוי זאגט אונזער שכנה, פעסיע די גראבע. זי זאגט, אז ס'וועט זיין א געהויבענע חתונה. אזא חתונה, זאגט זי, איז שוין לאנג ניט געווען ביי אונז אין שטאט!

וואס איז די מעשה? נאר מצד רחמנות. מחמת די מאמע איז אן אלמנה און דער חתן איז א יתום. און אביסל איז טאקע צוליב זכות-אבות. דעם טאטנס נאמען! דער טאטע, עליו-השלום, האט איבערגעלאזט א שיינעם נאמען! פארן לעבן האט מען עפעס ניט געהערט, עמיצער זאל פון אים אזוי שטארק ריידן. איצט, נאכן טויט, איז פייסי דער חזן געהויכט און געקרוינט. סכנות-נפשות! איך הער, וואס מענטשן זאגן דער מאמע מיינער. זיי זאגן איר, אז דער מחותן איז ניט קראנק צו נעמען אויף זיך אלע הוצאות און נאך עפעס צוצאלן אויך. ער טאר ניט פארגעסן, זאגן זיי, אז ער נעמט פייסי דעם חזן'ס זון פאר א חתן! מיין ברודער אליה הערט דאס. ער פארשעמט זיך, גלעט זיך דאס בערדל, ווי א גרויסער, ווי א מאנצביל. ער איז שוין א מאנצביל. ערשט אט דא ניט לאנג האט זיך אים אנגעהויבן שיטן א בערדל. געוויס איז דאס אים געקומען פון רויכערן. פון זינט דער טאטע איז געשטארבן, האט ער אנגעהויבן רויכערן. די ערשטע צייט האט ער זיך געמוטשעט, פלעגט זיך פארהוסטן. איצט פארציט ער זיך שוין און קאן ארויסלאזן דעם רויך דורך דער נאז. א טייערע מציאה! איר מיינט, אז איך קאן דאס ניט? די גאנצע צרה, וואס איך האב ניט קיין טיטון! רויכער איך פאפיר, רויכער איך שטרוי, רויכער איך דער רוח עע ווייס וואס. איז געוואר געווארן דערפון מיין ברודער אליה. האט ער מיר געגעבן! ער מעג, און איך טאר ניט! באשר איך בין נאכנישט אלט קיין גאנצע ניין יאר, אם-כן עע וואס בין איך שולדיג? איך האב אים געגעבן דאס ווארט, איך האב אים געשווארן ביי א חומש, אז אן עק, מער רויכער איך ניט. ווי מיינט איר, לאנג האב איך געהאלטן ווארט? איך בעט אייך, ווער רויכערט ניט היינטיגע צייטן?

באלד וועט זיך איבערקערן די וועלט. אזוי זאגט פעסיע, אונזער שכנה. זי איז געקומען צו גיין פונעם מחותן א געקאכטע. עס איז א מיאוס'ע מעשה. דער מחותן איז געוואר געווארן, אז דער חתן (מיין ברודער אליה) האט ניט דעם זייגער. דער זייגער איז געווען א גוטער זייגער, אן אמת'ער א זילבערנער זייגער. דאס האט אים דער מחותן געקויפט א מתנה. וואו איז אהינגעקומען דער זייגער? ער האט אים, חלילה, ניט פארשפילט אין קארטן? ער האט אים פארקויפט און דאס געלט אויסגעגעבן אויף דאקטוירים און רפואות. ער האט געוואלט ראטעווען דעם טאטן ― וואס קומט אים דערפאר? אזוי האט געטענהט פעסיע. דער מחותן איז אבער א פראסטער איד. ער פרעגט, וואס געהער זיך אן א פרעמדער טאטע צו זיין זייגער? ער איז ניט מחויב, זאגט ער, מיט זיינע זייגערס אויסצוהאלטן פרעמדע טאטעס. פונעם זייגער איז שוין ביי אים געווארן "זייגערס" און פונעם טאטן ― "טאטעס"! פעסיע זאגט, אז פון א חזירישן עק קאן מען קיין שטריימל ניט מאכן!... דאס מיינט זי אונזער מחותן. ער איז א פראסטער נפש. א בעקער איז ער און הייסט יונה דער בייגל-בעקער. ער באקט בייגל. "איר מעגט שוין ליגן אין דער ערד און באקן בייגל". אזוי זאגט אים פעסיע, מסתמא אויף קאטאוועס. און אפשר מיינט זי טאקע אויף דער אמת'ן? איך פארשטיי ניט, וויאזוי קאן מען ליגן אין דער ערד און באקן בייגל: ווער וועט זיי דארטן קויפן?... ער איז א איד א נגיד, אונזער מחותן. פעסיע דרינגט, אז ער איז אן אדיר! זי זאגט אים אין די אויגן, אז ווען זי פארמאגט האלב פון אים, טוט זי מיט אים קיין שידוך ניט. זי האט פיינט א חזיר. ער מוז אפשווייגן, ווארעם צו איר אז מ'פאלט אריין, איז דאס בעסטע ― שווייגן. ער איז שוין מוחל דעם חתן דעם זייגער, אבי לאז דאס האבן א סוף. זאגט אבער פעסיע, אז זי איז ניט מוחל. זי וויל, ער זאל קויפן דעם חתן א נייעם זייגער. עס פאסט ניט, זאגט זי, א חתן זאל גיין צו דער חופה אן א זייגער. טענהט ער: וואספארא שייכות האט זי מיט זיין חתן? זאגט זי: עס האט א שייכות. דערפאר, וואס דער חתן איז פייסי דעם חזן'ס א זון, און ער, יונה דער בייגל-בעקער, איז ביידע זאכן: אי א נגיד, אי א חזיר. פארדריסט דאס אים, טוט ער א קלאפ מיט דער טיר און זאגט: "לאז דאס גיין אין דער ערד אריין!" זאגט אים פעסיע: "אויף צו גיין אין דער ערד אריין זייט איר בילכער ― איר זייט א בעקער!"...

די מאמע האט שטארק מורא, טאמער חלילה שיקט ער אפ די תנאים. זאגט איר פעסיע, זי זאל שלאפן רואיג: א יתום שיקט מען ניט אפ קיין תנאים. איר מיינט, ווער האט אויסגעפירט? מיר! דער מחותן האט געקויפט דעם חתן (מיין ברודער אליה) א נייעם זייגער, אויך א זילבערנעם. נאך א בעסערן פון יענעם. דער מחותן האט אים אליין געבראכט צו טראגן. אוי, ווען איך האב אזא זייגער! וואס מיינט איר, וואלט געווען? קודם וואלט איך ארויסגענומען די געדערעם און דערגאנגען דעם שכל, פארוואס א זייגער גייט. און נאכדעם? נאכדעם ווייס איך שוין וואס ס'וואלט געווען. די מאמע ווינטשעוועט אים, דעם מחותן, ער זאל דערלעבן אים קויפן א גאלדענעם זייגער. דער מחותן ווינטשעוועט איר אפ צוריק, זי זאל דערלעבן חתונה מאכן דעם מיזיניג. דאס מיינט מען מיך. איך בין צופרידן אפילו היינטיגן טאג, אבי א זייגער. די מאמע גלעט מיך און זאגט, אז עס וועט נאך גענוג וואסער איבערלויפן, און בשעת-מעשה זענען איר די אויגן נאס. איך פארשטיי ניט, וואס דארף לויפן אזויפיל וואסער איידער איך גיי חתונה האבן, און וואס דארף מען דערביי וויינען? וויינען איז ביי איר א וואכעדיגער גאנג, און דאס מוז זי אלע טאג. וויינען איז ביי איר, ווי, למשל, ביי אייך דאווענען, אדער עסן. דער שניידער האט אפגעבראכט דעם חתן די מלבושים, וואס דער מחותן האט באשטעלט ― דארף זי וויינען. פעסיע האט איר אפגעבאקן לעקעך צו דער חתונה ― דארף מען וויינען. מארגן אין דער צייט איז די חופה ― ווידער געוויינט! איך פארשטיי ניט, פון וואנען נעמען זיך ביי מענטשן אזויפיל טרערן?...

עס גיט זיך אויס אמאל א טאג ― א גן-עדן! אין דרויסן איז חצי-אלול, און טאקע חצי-אלולדיג. די זון בראט ניט אויף צו שוויצן, אויף צו וועלן באדן זיך. זי ווארעמט און גלעט און קושט אזוי ווי א מאמע. דער הימל איז אויסגעצוואגן שבת'דיג. דער גאנצער אינדרויסן פרייט זיך, וואס מיין ברודער אליה האט חתונה. גאנץ פרי האט זיך אויסגעשטעלט א יריד אין שטעטל. וויבאלד א יריד, מוז איך דארטן זיין. איך האב ליב א יריד דאס כיעס. אידן לויפן ארום, ווי פארסמטע מייז. שוויצן, שרייען, פילדערן זיך, רייסן די גויים פאר די פאלעס, גייען אויס לייזן געלט ― א טעאטער מיט זיי! און די גויים האבן צייט; זיי גייען דוקא פאוואליע, די היטלען ארויף, קוקן, טאפן, קראצן זיך, דינגען זיך, ווילן האנדלען מציאות. גויעס מיט משונה מאדנע שלייערס, מיט ברייטע אפענע פאזוכעס, מ'זעהט ארויס די בריסט. אין די פאזוכעס כאפן זיי אריין אמאל, אז מ'זעהט נישט, א שטיקל סחורה. אידן ווייסן שוין, קוקן מיט אויגן. אז מען דערזעט, טרייסלט מען אויס, און עס ווערט א חתונה. א, אמאל מאכט זיך, אז אן ערלית קויפט א ליכטל אין קלויסטער אריין און פארשטעקט דאס אין שלייער. יונגע-לייט האבן ניט וואס צו טוהן, ווילן זיך מאכן א שטיקל יום-טוב, צינדן זיי איר אן שטילערהייט דאס ליכטל. אלע קוקן אויף דער ערלית און לאכן. די ערלית ווייס ניט וואס די אידן לאכן. הויבט זי אן צו שילטן אלע אידן מיט טויטע קללות. לאכט מען נאך מער. אמאל ווערט דערפון א געשלעג צווישן גויים און אידן. איך זאג אייך ― מען דארף נישט קיין טעאטער!... שענער פון אלץ איז די "קאננע". ווייסט איר, וואס דאס הייסט? דאס איז דער פערדמארק. דארט קויפט מען און מ'פארקויפט פערד. דארט זעהט איר פערד, ציגיינער, בייטשן, אידן, גויים און פריצים. דער טומל איז דא חוץ-לדרך-הטבע, מ'קאן טויב ווערן. די ציגיינער שווערן זיך, אידן פאטשן איבער די הענט, פריצים קנאקן מיט די בייטשן און פערדליך לויפן אהין און אהער פייל אויסן בויגן. איך האב ליב צו קוקן, ווי פערדליך לויפן, און ווער שמועסט לאשעקליך! איך גיי אויס, איך שטארב נאך א לאשעקל! און נישט נאר קליינע לאשעקליך האב איך ליב ― אלצדינג וואס איז קליין: קליינע הינטעלעך, קליינע קעצעלעך. איר ווייסט? אפילו אוגערקעליך קליינינקע, קארטאפל יונגעטשקע, ציבעלקעליך, קנעבעליך ― אלץ וואס קליין איז ליב. א חוץ חזירימליך. חזירים האב איך פיינט אפילו קליינערהייט... איך קער מיך אום צו די פערדליך. די פערד לויפן. די לאשעקליך לויפן נאך די פערד. איך לויף נאך די לאשעקליך. אלע לויפן מיר. אויף לויפן בין איך א פייער. איך האב זייער גרינגע פיס. דערצו גיי איך בארוועס און זייער לייכט אנגעטון: א העם, א העמדל, איין הויז, און פון אויבן א סיצן ארבע-כנפותל. אז איך לויף אראפ א בארג און עס איז א ווינטל און די ציצית צעלאזן זיך, מאלט זיך מיר אויס, אז איך האב פליגל און איך פלי.

― מאטל! גאט איז מיט דיר! שטיי א וויילע!

אזוי שרייט צו מיר פעסיעס מאן, משה דער איינבינדער. ער לויפט פונעם יאריד אהיים מיט א פאק באבולע פאפיר. איך האב מורא, ער זאל מיר ניט צושטעלן א בענקעלע פאר דער מאמען, און איך זאל ניט כאפן קיין פסק פון מיין ברודער אליה. איך, איך הער אויף צו לויפן, גיי צו פאמעליך, מיט אראפגעלאזטע אויגן, צו אונזער שכנה'ס מאן. ער לייגט אפ דאס פעקל פאפיר, ווישט זיך מיט דער פאלע דעם שווייס און זאגט מיר מוסר:

― ווי שעמט זיך דאס ניט א אינגעלע א יתום דרייען זיך צווישן ציגיינערס און לויפן משוגענערהייט מיט אלע פערד? און נאך אין אזא טאג! שוין באלד די חופה ביי דיין ברודער ― דאס ווייסטו? קום אהיים!

― וואו ביסטו געווען? א דונער איז מיר!

אזוי זאגט צו מיר די מאמע מיט א פליעסק מיט די הענט און באטראכט מיין צעריסן הויזל, מיינע צעבלוטיקטע פיס און מיין פארפלאמט, פארשוויצט פנים. לאנג לעבן זאל משה דער איינבינדער. קיין ווארט האט ער ניט דערציילט פאר קיינעם. די מאמע וואשט מיך ארום, טוט מיר אן א פאר נייע הויזליך מיט א קאשקעטל צו דער חתונה. די, די הויזליך זענען געמאכט געווארן איך ווייס נישט פון וואסער א מאטעריע: אז מ'שטעלט זיי אוועק, שטייען זיי, און אז מען גייט, שרייען זיי. מאדנע הויזליך!

― אז דו וועסט צערייסן אט די הויזליך, איז שוין עק וועלט!

אז, אזוי זאגט די מאמע, און איך מיין אויך אזוי. אזעלכע הויזן קאנען זיך שוין ניט צערייסן. סיידן מ'זאל זיי צעברעכן. דאס קאשקעטל איז גאר פון די אנטיגן, און א דאשעקל האט דאס א שווארצס, א גלאנצנדיגס. אז עס הערט אויף צו גלאנצן, באשפייט מען דאס, הויבט עס אן אויף ס'ניי צו גלאנצן. די מאמע קוקט אויף מיר און קוועלט, און טרערן קייקלען זיך אויף אירע געקנייטשטע באקן. איר ווילט זיך זייער, אז איך זאל אויף דער חתונה אויסנעמען. זי זאגט צום חתן:

― אליה! ווי מיינסטו? איך וועל מיט אים ניט פארשעמט ווערן? ער גייט אנגעטון, קיין עין-הרע, ווי א מאנארכס א קינד.

מיין ברודער אליה באטראכט מיך, גלעט זיך דאס בערדל און קוקט אויף מיינע פיס. איך ווייס, וואס באדייט זיין קוקן. ער קוקט, וואס דעם "מאנארכס קינד" גייט בארוועס... די מאמע פארשטייט אויך זיין קוק, נאר זי מאכט זיך ניט וויסנדיג... אליין גייט זי אנגעטון אין א מאדנע געל מלבוש, וואס איך האב עס אויף איר קיינמאל נישט געזעהן. דאס מלבוש איז אויף איר מגושם ברייט. איך וואלט געמעגט שווערן, אז איך האב עס אמאל געזעהן אויף אונזער שכנה פעסיע... דערפאר טראגט זי אויפן קאפ א זיידענע פאטשיילע, א שפאגל-נייע, נאך מיט אלע קנייטשן. דעם קאליר פון דער פאטשיילע איז שווער צו באשרייבן. מ'קאן זאגן ווייס, מ'קאן זאגן געל, מ'קאן זאגן רויז ― עס ווענדט זיך אן דער צייט. בייטאג איז דאס העל-רויז, פארנאכט קוקט דאס אויס געלבליך, און ביינאכט ― ווייס. גאנץ פרי מאלט זיך עס אויס גרינליך, און אמאל, אז מ'קוקט זיך שטארק איין, פאלט דאס גאר אריין אין "אנטיג-מארע", דאס הייסט: העל-רויטליך-בלוי-טונקל-גרין-פאפעליאטע. זאגן אויף דער פאטשיילע א חסרון קאן מען ניט, ווארעם עס איז א זעלטענע פאטשיילע. נישט מער, אויף דער מאמע זעהט זי אויס שטארק פרעמד. עפעס קלעפט זיך ניט די פאטשיילע צום פנים. די פאטשיילע איז פאר זיך, און דאס פנים איז פאר זיך. א ווייבערשע פאטשיילע איז ווי, להבדיל, א מאנצבילש היטל. דאס היטל מיטן פנים באדארפן זיך פארן, זיין ווי צונויפגעגאסן. אט, למשל, מיין ברודער אליה. ער גייט אנגעטון א קארטוזל, איז דאס ווי אויסגעוואקסן ביי אים אויפן קאפ. די פאות האט מען אים אינגאנצן אפגעשארן. און ניט נאר אפגעשארן, נאר אפגעגאלט. א מאנישקע האט ער אנגעטון א ווייסע מיט א הארטן קאלנער, מיט אפגעלייגטע שפיצן. און א שניפסל האט ער געקויפט א ווייס מיט רויטע, גרינע און בלויע פינטעלעך. א רייכער שניפס! שטיוול מיטן גלאנץ און מיטן סקריפ און אויף שטארק הויכע אפצאסן ― ער זאל אויסזען אביסל העכער. עס וועט אים אבער העלפן, ווי א טויטן באנקעס: ער איז זייער קליין געוואקסן. ער איז ניט אזוי קליין, ווי זי איז גרויס און הויך און מאנצבילדיג, און רויט און ראבעטיני, און א שטימע האט זי א מאנצבילשע. איך רעד פון דער כלה, פון יונה דעם בעקערס טאכטער. ברכה הייסט זי. א פארגעניגן געווען צו זעהן דאס פארל אונטער דער חופה. איך האב קיין צייט ניט צו קוקן אויף חתן-כלה. איך בין פארנומען. איך דארף זעהן די כלי-זמר. און ניט אזוי די כלי-זמר, ווי זייערע כלים. מער ווי אלץ ― דעם קאנטערבאס מיטן קעסלפויק. שיינע צוויי כלים! דער חסרון, וואס מ'קאן ניט צוגיין נאענט א פרואוו טוהן די כלים. באלד עפעס גיבן זיי איבער די הענט, אדער דרייען אייך אן אן אויער. דער רוח כאפט זיי אוועק, טאמער רירט איר זיך צו מיט א פינגער! איר וועט זיי אפבייסן! אך, ווען די מאמע זאל זיין א גוטע מאמע, וואלט זי מיך געמאכט פאר א כלי-זמר. איך ווייס אבער, אז זי וועט דאס ניט וועלן. ניט מחמת זי איז א שלעכטע, נאר מחמת די וועלט וועט ניט דערלאזן, אז פייסי דעם חזן'ס אינגל זאל זיין א כלי-זמר. ניט קיין כלי-זמר און ניט קיין בעל-מלאכה. מען האט שוין גערעדט דערפון ניט איינמאל, וואס וועט זיין פון מיר דער תכלית. די מאמע, מיין ברודער אליה, אונזער שכנה פעסיע און איר מאן, משה דער איינבינדער. ער האט חשק מיך נעמען צו דער ארבעט. דערלאזט נישט פעסיע. זי זאגט, אז פייסי דער חזן, עליו-השלום, האט ניט פארדינט, אז זיין זון זאל זיין א בעל-מלאכה... איך האב מיך פאררעדט און גאר פארגעסן פון דער חתונה. עס איז שוין לאנג נאך דער חופה. מען גרייט שוין צום טיש. ווייבער און מיידלעך טאנצן א קאדריל. איך האב מיך אריינגעפלאנטעט מיט מיינע הילצערנע הויזן אינמיטן. די וואס קוקן ווי מען טאנצט האבן מיך גענומען ווארפן איינער צום אנדערן, ווי א מיאטש. "וואס איז דאס פאר א פריטשעפע?" זאגט איינער. "עפעס א שלי'מזל!" זאגט דער אנדערער. "א רעש'טל צו די צרות!" זאגט א דריטער. דערזעט אונזער שכנה און צעשרייט זיך (זי איז שוין הייזעריג ווי די וואנט):

― צי איר זייט משוגע, צי חסר-דעה, צי גערירט, צי פונעם זינען, צי ניט ביי אלע געדאנקען? דאס איז דאך דעם חתנס ברודערל!!!...

אהא! עס האט זיי גענומען! אוודאי האט מען מיך אוועקגעזעצט ביים טיש גלייך מיטן כלהס צד. און ווייסט איר, מיט וועמען מען האט מיך באזעצט? אז איר וועט זיין מיט אכצן קעפ, וועט איר אויך ניט טרעפן! מיט דער כלהס שוועסטערל. יונה דעם בעקערס קליין טעכטערל. אלטע הייסט זי. זי איז עלטער פון מיר סך-הכל מיט איין יאר און טראגט צוויי צעפעליך, צונויפגעבונדן פון אונטן מיט א סטענגעלע און זעהען אויס, ווי א געפלאכטענער בייגל. איך און אלטע עסן פון איין טעלער ניט ווייט פון חתן-כלה. דער חתן, מיין ברודער אליה, קוקט אויף מיר, איך זאל זיצן ווי א מענטש, איך זאל עסן מיט א גאפל און זאל ניט כאפן, און זאל אכטונג געבן אויף דער נאז. איר ווייסט, וואס איך וועל אייך זאגן? איך האב קיין הנאה ניט פון דער וועטשערע. איך האב פיינט, אז מען קוקט אויף מיר. צו די אלע זאכן טראגט אן דער גוטער יאר אונזער שכנה פעסיע.

― זאלט איר זיין געזונט! ― שרייט זי מיט אלע כוחות צו דער מאמע. ― טוט נאר א קוק אהער. פארוואס זאל ניט זיין קיין שידוך?... א זיווג מן-השמים!

אויף איר הייזעריגן געשריי קומט אן דער מחותן, יונה דער בעקער, אנגעטון שבת'דיג, און עס ווערט א שמועס, אז איך און אלטע זענען חתן-כלה. יונה דער בעקער לאכט מיט א האלבן מויל. דאס הייסט: די אייבערשטע ליפ ביי אים לאכט, די אונטערשטע וויינט. דער גאנצער עולם קוקט אויף אונז. מיר ביידע, איך און אלטע, לאזן אראפ די אויגן אונטערן טיש און שטיקן זיך פאר געלעכטער. בכדי איך זאל ניט אויסשיסן, האלט איך מיך צו ביי דער נאז און בלאז מיך אן ווי א פאכיר. נאך א מינוט וועט דער פאכיר פלאצן, און עס וועט זיין א סקאנדאל. א גליק, וואס די כלי-זמר טוען א זעץ א שיינעם ניגון, א וואלאך. דער גאנצער עולם ווערט פארטראכט. איך הייב אויף דעם קאפ און דערזע די מאמע מיטן געלן פרעמדן מלבוש און מיט דער זיידענער פאטשיילע. זי טוט דאס, וואס אלעמאל: זי וויינט! איר ווייסט ניט, זי וועט אמאל אויפהערן צו וויינען?...

קאפיטל פינף: איך האב א רייכע שטעלע

די מאמע האט מיר אנגעזאגט א בשורה, אז איך האב שוין א שטעלע. נישט חלילה ביי א בעל-מלאכה ― אירע שונאים, זאגט זי, וועלן דאס ניט דערלעבן, אז פייסי דעם חזן'ס זון זאל זיין א בעל-מלאכה. מיין שטעלע, זאגט זי, איז א רייכע שטעלע, א גרינגע שטעלע. א גאנצן טאג וועל איך גיין אין חדר, אין תלמוד-תורה הייסט עס, און ביינאכט וועל איך גיין שלאפן צום אלטן לוריא. דער אלטער לוריא איז א גרויסער גביר, זאגט זי. ער איז נאר א קראנקער, דאס הייסט, אזוי איז ער געזונט, עסט און טרינקט און שלאפט, נאר ניט ביינאכט. ביינאכט קאן ער ניט שלאפן. קיין איין אויג מאכט זיך אים ניט צו. האבן די קינדער מורא אים לאזן איינעם אליין ביינאכט. דארף מען האבן א מענטש זאל זיין מיט אים. עס מעג זיין א קינד, אבי א מענטש. אוועקזעצן צו אים אן אלטן אידן פאסט נישט. א קינד ― גארנישט, עלעהיי א קעצל. פינף רובל א וואך האבן זיי צוגעזאגט, און וועטשערע פאר דיר אלע פארנאכט, ווען דו קומסט פון תלמוד-תורה (אזוי זאגט מיר די מאמע מיינע). א גוטע וועטשערע, א נגידישע. וואס ביי זיי פאלט אראפ קאן עס זיין גענוג פאר אונז אלע. גיי, מיין קינד, אין חדר, פארנאכט וועסטו קומען, וועל איך דיך אפפירן אהין. וועסט נישט האבן קיין שום ארבעט. א נגידישע וועטשערע און א געלעגער אויך א גוטן. און פינף רובל א וואך. איך וועל דיר מאכן א פאר מלבושימליך, שטיוועליך דיר קויפן.

דאכט זיך, גוט ― איא? וואס זשע דארף מען וויינען? קאן זי אבער אנדערש נישט, די מאמע מיינע. וויינען מוז זי!

אין תלמוד-תורה גיי איך דערווייל אזוי. לערנען לערן איך ניט. נישטא פאר מיר קיין כיתה. העלף איך דער רביצין אין שטוב און שפיל מיך מיט דער קאץ. דער רביצינס ארבעט איז ניט קיין שווערע ארבעט. אויסקערן די שטוב, העלפן אריינטראגן האלץ, גיין א גאנג ― ס'איז בלאטע, ס'איז ניט קיין ארבעט. אבי ניט לערנען. לערנען איז ערגער. דערפאר אבער די קאץ ― אסאך מער איינגענעם. א קאץ, זאגט מען, איז א טמא. איך זאג: ס'א ליגן. א קאץ איז א ריינע חיה. א קאץ, זאגט מען, איז א מזיק. איך זאג: ס'א ליגן. א קאץ איז צוגע-, א צוגעלאזטע זאך. א הונט האט אין זיך חניפה, א הונט דרייט מיטן עק. א קאץ לאשטשעט זיך, און אז מען גלעט זי איבערן קעפל, מאכט זי צו די אייגעליך און הייבט אן מורקען. איך האב ליב א קאץ, ― וואס קומט מיר דערפאר? רעדט זשע אבער מיט זיי, מיט מיינע חברים, וועלן זיי אייך דערציילן טויזנט מעשיות. אז מען האלט א קאץ, דארף מען וואשן די הענט. אז מען האלט א קאץ, שאדט צום זכרון. זיי ווייסן שוין ניט וואס אויסצוטראכטן. זיי האבן א טבע ― לאז צוגיין צו זיי די קאץ, דערלאנגען זיי איר א שנייד מיטן פוס אין זייט אריין. איך קאן ניט זעהן, ווי מ'שלאגט א קאץ. לאכן זיי פון מיר. ביי זיי איז ניטא קיין צער-בעלי-חיים. איך רעד פון די קינדער, וואס מיט מיר אין דער תלמוד-תורה. זיי זענען רוצחים. פון מיר לאכן זיי. זיי רופן מיך: "די הילצערנע הויזן", און מיין מאמע ― "די קלאגעדיקע", ווייל זי וויינט שטענדיג.

― אן גייט דיין קלאגעדיגע מאמע! ― זאגן זיי צו מיר.

דאס איז זי געקומען מיך אפנעמען פון חדר און אפפירן אויף מיין רייכע שטעלע.

אויפן וועג באקלאגט זיך די מאמע, אז איר איז ביטער און פינצטער (ביטער אליין איז קארג). גאט האט איר געגעבן צוויי קינדער, און זי דארף זיין אליין. מיין ברודער אליה האט, זאגט זי, חתונה געהאט, קיין עין-הרע, זייער גוט, אריין אין א שמאלצגרוב. איז אבער דער חסרון, וואס דער שווער איז א גראבער יונג. א בעקער, מישטיינס געזאגט. וואס קאן מען פארלאנגען פון א בעקער? אזוי טענהט מיט מיר די מאמע, און מיר קומען אויף מיין רייכער שטעלע, צום אלטן לוריא. דער אלטער לוריא זיצט אין א קייזערליכן פאלאץ. אזוי זאגט די מאמע. אין א קייזערליכן פאלאץ בין איך א בעלן זיין. דערוויילע זענען מיר אין קיך. איך און די מאמע. אין קיך איז אויך ניט מיאוס. דער אויאוון איז ווייס און גלאנצט, און די כלים גלאנצן, און אלצדינג גלאנצט. מען בעט אונז זיצן. עס קומט ארויס א ווייבל אנגעטון ווי א פריצה. זי רעדט מיט דער מאמע און ווייזט אויף מיר. די מאמע שאקלט צו מיטן קאפ, ווישט אלעמאל די ליפן און וויל ניט זיצן. איך זיץ דוקא יא. די מאמע גייט אוועק, זאגט מיר אן, איך זאל זיך האלטן ווי א מענטש. דערביי כאפט זי דערווייל א וויין און א וויש די אויגן. מארגן וועט זי קומען נאך מיר און וועט מיך אפפירן, זאגט זי, אין חדר אריין. מען גיט מיר עסן. יויך מיט קוילעטש (אין דער וואכן קוילעטש!) און פלייש ― א גוזמא פלייש! אפגעגעסן, הייסט מען מיר גיין ארויף. ווייס איך ניט, וואס הייסט "ארויף"? פירט מיך אפ די קעכין. חנה הייסט זי. זי איז א שווארצע מיט א לאנגער נאז. מ'פירט מיך ארויף אויף טרעפ. די טרעפ זענען אויסגעבעט מיט ווייכן. מיט בארוועסע פיס איז א מחיה צו גיין. עס איז נאכנישט רעכט נאכט, און ביי זיי ברענען שוין לאמפן. אן א שיעור לאמפן. די ווענט זענען אויסגעקלעפט מיט צאצקעס און מיט מענטשעלעך. די שטולן זענען באדעקט מיט לעדער. די, די סטעליע איז צעמאלט, ווי להבדיל אין בית-המדרש. נאך שענער ווי אין בית-המדרש. מען האט מיך אריינגעפירט אין א גרויסן אלקער. דער אלקער איז אזוי גרויס, אז ווען איך זאל זיין איינער אליין, וואלט איך געלאפן פון איין וואנט ביז דער אנדערער, אדער איך וואלט מיך גאר אנידערגעלייגט און געקאטשעט זיך אויף דער סאמעטענער קאלדרע, וואס איז אויסגעשפרייט איבער דער גאנצער ערד. אויף אזא קאלדרע דארף זיין ניט שלעכט צו קאטשען זיך. שלאפן דארף זיין אויך נישקשהדיג.

א שיינער איד, א הויכער, מיט א גרויען בארד, מיט א ברייטן שטערן, א זיידענער כאלאט, א יארמלקע פון גאלע סאמעט, שטעקשיך אויף די פיס, אויך פון סאמעט מיט בליטשקע אויסגענייט, ― אט דאס איז דער אלטער לוריא. ער זיצט איבער א גרויסן גראבן ספר. זאגן זאגט ער גארניט, נאר ער קייט די שפיצן פונעם בארד, קוקט אריין אין ספר, שאקלט מיט א פוס און ברומט שטילערהייט צו זיך אליין. א מאדנער איד אט דער אלטער לוריא. איך קוק אויף אים און טראכט: ער זעהט מיך, צי ער זעהט מיך ניט? ווייזן ווייזט אויס, אז ניין. ווארעם קוקן קוקט ער ניט, און געזאגט האט מען אים גארניט. מען האט מיך נאר אריינגעלאזט אהער און מ'האט פארשלאסן די טיר פון יענער זייט. פלוצעם רופט זיך אן דער אלטער לוריא, און קוקן קוקט ער אלץ נאכנישט אויף מיר:

― קומט אהער, וועל איך אייך ווייזן א שטיקל רמבם.

צו וועמען רעדט ער דאס? צו מיר? מיר זאגט ער "איר"? איך קוק מיך אום אויף אלע זייטן. אחוץ מיר איז נישטא דא קיינער. דער אלטער לוריא ברומט אויס נאכאמאל אויף זיין גראבער שטים:

― קומט אהער, וועט איר זעהן, וואס דער רמבם זאגט!

איך בין א בעלן צוצוגיין צו אים נאענט.

― מיך רופט איר?

― אייך, אייך, וועמען דען?

אזוי מאכט צו מיר דער אלטער לוריא און קוקט אין גרויסן בוך אריין און נעמט מיך פאר א האנט און טייטלט מיט איין פינגער און גיט מיר צו פארשטיין וואס דער רמבם זאגט. און וואס ווייטער, רעדט ער העכער און מיט אלץ מער היץ. ער צעקאכט זיך אזוי שטארק, אז ער ווערט אזש רויט. ער דרייט מיטן גראבן פינגער, און מיטן עלנבויגן דערלאנגט ער מיר אלע מינוט אין זייט אריין און מאכט צו מיר:

― נו, וואס זאגט איר? איא, עס איז גוט?

עס זאל זיין שטארק גוט ― זעה איך ניט. דעריבער שווייג איך. איך שווייג, און ער קאכט זיך. ער קאכט זיך, און איך שווייג. עס הערט זיך א קלונג פון א שליסל פון יענער זייט. עס עפנט זיך די טיר און עס קומט אריין די זעלבע וואס גייט פריציש אנגעטון. זי גייט צו צום אלטן לוריא און רעדט אים גלייך אין אויער אריין. אפנים, ער איז א טויבער. אניט ― וואס דארף זי שרייען? זי זאגט אים, ער זאל מיך אפלאזן, ווארעם איך דארף שוין שלאפן. זי נעמט מיך צו פון זיינע הענט און באלייגט מיך אויף א סאפע מיט "שפרינזינעס". דאס בעטגעוואנט איז ווייס אזוי ווי שניי. א קאלדרע א זיידענע, א ווייכע ― טעם גן-עדן! די וואס גייט פריציש אנגעטון דעקט מיך איין, גייט אוועק און פארשליסט די טיר פון יענער זייט. דער אלטער לוריא גייט ארום איבער דער שטוב, די הענט פארלייגט אהינטער, קוקט אראפ צו זיך אויף די שיינע שטעקשיך, און ברומט, און באמקעט, און מאכט עפעס מאדנע מיט די ברעמען. מיר קלעפן זיך די אויגן. איך וויל שלאפן. פלו-, פלוצעם גייט צו צו מיר דער אלטער לוריא און זאגט מיר:

― דו ווייסט? איך וועל דיך אויפעסן.

איך קוק אויף אים און פארשטיי ניט וואס ער זאגט.

― שטיי אויף, איך וועל דיך אויפעסן.

― וועמען? מיך?

― דיך! דיך! איך מוז דיך אויפעסן! אנדערש קאן דאס ניט זיין!

אזוי זאגט דער אלטער לוריא. ער גייט ארום איבער דער שטוב, האלט דעם קאפ אראפ, די הענט ארונטער, דעם שטערן פארקנייטשט. ער רעדט אבער אלעמאל שטילער, צו זיך אליין. איך הער זיך צו צו איטליכס ווארט. קוים וואס איך כאפ דעם אטעם. ער אליין פרעגט ביי זיך און ענטפערט זיך אליין. אט וואס דער אלטער לוריא זאגט:

― דער רמבם זאגט, אז די וועלט איז ניט קיין קדמון. פון וואנען איז געדרונגען? ווייל א סיבה מוז האבן א מסבב! מיט וואס קאן איך דאס באווייזן? מיט מיין רצון! וויאזוי? אט וויל איך אים אויפעסן, עס איך אים אויף. איי וואס? רחמנות? עס קער זיך גארניט אן. איך טו מיין רצון. דער רצון איז ניט דער תכלית. איך עס אים אויף. איך וויל אים אויפעסן. איך מוז אים אויפעסן!...

א גוטע בשורה האט ער מיר אנגעזאגט, אט דער אלטער לוריא. ער מוז מיך אויפעסן! וואס וועט די מאמע זאגן? עס פאלט אן אויף מיר א פחד. עס ציטערט אויף מיר דאס לייב. די סאפע, וואס איך ליג אויף איר, איז אפגערוקט פון דער וואנט. ביסלעכווייז רוק איך מיך צו דער וואנט און גליטש מיך אראפ אויף דער ערד, צווישן סאפע און צווישן וואנט. עס קלאפט מיר א צאן אן א צאן. איך הער מיך איין און ווארט, ווען וועט ער מיך עסן. און וויאזוי? שטילערהייט רוף איך די מאמע און פיל, ווי נאסע טראפנס קאטשען זיך מיר איבער די באקן, פון די באקן אין מויל אריין. די טראפנס זענען געזאלצן. איך האב קיינמאל אזוי ניט געבענקט נאך דער מאמע, ווי אצינד. נאך מיין ברודער אליה בענק איך אויך, נאר ניט אזוי. און אן דעם טאטן דערמאן איך מיך, ווען איך זאג נאך אים קדיש, ווער וועט נאך מיר זאגן קדיש, אז דער אלטער לוריא וועט מיך אויפעסן?

אפנים, איך בין גוט געשלאפן, ווארעם אז איך כאפ מיך אויף, קוק איך מיך ארום, וואו איך בין אין דער וועלט? איך טאפ די וואנט. איך טאפ די סאפע. איך שטעק ארויס מיין קאפ ― א גרויסער, א ליכטיגער אלקער. סאמעטענע קאלדרעס אויף דער ערד. די ווענט אויסגעקלעפט מיט מענטשעלעך. די סטעליע ― ווי להבדיל אין בית-המדרש. דער אלטער לוריא זיצט נאכאלץ איבער יענעם גרויסן ספר, וואס ער רופט אים רמבם. מיר געפעלט דער נאמען "רמבם". עס קומט אויס ביי מיר ווי "בימבאם". פלוצעם דערמאן איך מיך, אז דער אלטער לוריא האט מיך ערשט נעכטן געוואלט אויפעסן. איך האב מורא, ער זאל מיך ניט דערזען און ווידער וועלן עסן. באהאלט איך מיך צוריק צווישן וואנט און צווישן סאפע און שווייג. עס עפנט זיך די טיר מיט א קלונג פון יענער זייט. עס קומט אריין אלץ יענע, וואס גייט אנגעטון ווי א פריצה. נאך איר גייט נאך די קעכין, וואס מ'רופט זי חנה, מיט א גרויסן בעקן. אויפן בעקן שטייען קריגעליך מיט קאווע, הייסע מילך און פוטער-בולקעס פרישע.

― וואו איז דאס בחור'ל? ― פרעגט חנה און קוקט זיך ארום אויף אלע זייטן. זי דערזעט מיך צווישן וואנט און צווישן סאפע.

― ביסט א רעכטער שייגעץ, ווי איך זעה! וואס טוסטו דא? קום אראפ מיט מיר אין קיך. דארט ווארט אויף דיר די מאמע.

איך טו א שפרונג ארויס פון מיין באהעלטעניש און לויף אראפ איבער די אויסגעבעטע טרעפ מיט די בארוועסע פיס און זינג מיר אונטער צום טאקט: ראם-באם, בים-באם! בים-באם, ראם-באם! ― ביז איך קום אין קיך אריין.

― כאפט זיך נישט! ― זאגט חנה די קעכין צו דער מאמע. ― לאז ער אויסטרינקען כאטש א גלעזל קאווע מיט א פוטער-געבעקסל! און איר אליין, נישקשה, מעגט אויכעט נעמען א גלעזל קאווע. דער גוטער יאר וועט זיי ניט נעמען. זיי האבן גענוג.

אזוי זאגט חנה די שווארצע, און די מאמע דאנקט איר און זעצט זיך אוועק, און מ'דערלאנגט אונז הייסע שמעקעדיגע קאווע מיט פרישע פוטער-געבעקס.

איר האט אמאל געגעסן אייער-קיכליך מיט צוקער? ― אט דאס זענען די נגידישע פוטער-געבעקסליך. און אפשר נאך בעסער. דעם טעם פון דער קאווע קאן איך אייך ניט באשרייבן. טעם גן-עדן! די מאמע האלט דאס גלאז און זופט און קוויגט זיך און גיט מיר פון איר פוטער-געבעקסל העכער האלב. דערזעט חנה די קעכין און מאכט א געוואלד, גלייך ווי מען האט זי געקוילעט:

― וואס טוט איר דאס? עסט, עסט, עס איז דא גענוג!

און חנה די קעכין גיט מיר נאך א פוטער-געבעקסל. האב איך שוין צוויי מיט א האלבן. איך הער מיך צו צו זייער שמועס. דער שמועס איז מיר באקאנט. די מאמע קלאגט זיך אויף איר מזל. אן אלמנה, צוויי קינדער, איינער אין א שמאלצגרוב, דער אנדערער נעבעך אזוי. איך וואלט וועלן וויסן, וויאזוי איז דאס מיין ברודער אליה אין א שמאלצגרוב? א גרוב מיט שמאלץ? תמיד פליישיק? חנה הערט אויס די מאמע, שאקלט מיטן קאפ. נאכדעם הייבט אן חנה רעדן, קלאגן זיך אויף איר מזל, וואס זי דארף זיין ביי יענעם. זי איז א טאטנס א קינד. איר טאטע איז געווען א איד א בעל-הבית, איז ער אפגעברענט געווארן. נאכדעם האט ער אנגעהויבן קרענקען. נאכדעם איז ער געשטארבן. איר טאטע, זאגט זי, זאל אצינד אויפשטיין און געבן א קוק אויף זיין חנה, ווי זי שטייט ביי א פרעמדן אויאוון! זי קאן זיך ניט באקלאגן. דאנקען גאט דערפאר. זי האט א גוטע שטעלע. איין חסרון ― דער אלטער בעל-הבית איז אביסל...

וואס "אביסל" ― ווייס איך ניט. חנה ווייזט עפעס מיטן פינגער אויפן שטערן. די מאמע הערט אויס חנהן, שאקלט מיטן קאפ. נאכדעם הויבט אן ווידער די מאמע רעדן. חנה הערט אויס די מאמע, שאקלט מיטן קאפ. אויפן וועג גיט זי מיר מיט נאך א פוטער-געבעקסל, און איך ווייז די אינגלעך אין תלמוד-תורה. זיי רינגלען מיך ארום און קוקן אין די אויגן, ווי איך עס. אפנים, ביי זיי איז דאס א גאנצער אנטיג? איך גיב זיי אלעמען צו קליינע שטיקליך. זיי לעקן די פינגער.

― וואו האסטו גענומען אזא מאכל?

איך שטופ אן ביידע באקן, שטעל זיך אוועק אקעגן זיי מיט די הענט אין די טיפע קעשענעס פון מיינע הילצערנע הויזן, און קיי און שלינג און טאנץ אונטער אויף מיינע בארוועסע פיס אן ווערטער, ווי איינער רעדט:

― עך, קבצנישע טארבעס וואס איר זייט! א טייערע מציאה פוטער-געבעקס, כא-כא-כא! איר זאלט נאך פראבירן מיט קאווע, וואלט איר ערשט דעמאלט געוואוסט וואס הייסט טעם גן-עדן אויף דער וועלט!...

קאפיטל זעקס: א שמאלצגרוב

דאס איינציגע שטיקל גליק, וואס האלט מיין מאמען אויף די פיס, איז דאס, וואס מיין ברודער אליה איז, דאנקען גאט, גוט. ער האט זיך אריינגעכאפט אין א שמאלצגרוב. אזוי זאגט די מאמע מיינע, און פאר גרויס נחת כאפט זי א וויש די אויגן, ווי איר שטייגער איז. זי האט אים שוין פארזארגט, זאגט זי, אויף אייביג. איר שנור, זאגט זי, איז אפילו ניט קיין איי-איי-איי (איך מיין אויך אזוי!). האט אים אבער גאט צוגעשיקט דערפאר א רייכן שווער. ער איז א בעקער. יונה רופט מען אים, יונה דער בעקער. דאס הייסט, ער אליין באקט ניט. באקן באקן אנדערע. ער קויפט נאר מעל און פארקויפט ברויט. פסח באקט ער מצות פאר דער גאנצער שטאט. ער איז צו בעקעריי א ברען, און דערצו איז ער א בייזער איד ― סכנות. איך מעג זאגן, אז ער איז א רוצח. ער האט מיך איינמאל געכאפט, בשעת איך בין געווען צו גאסט ביי מיין ברודער אליה און האב מיך מכבד געווען מיט אן אייער-בייגל. דער בייגל איז געווען א פרישער, א ווארעמער, נאר וואס פונעם אויאוון. האט דער רוח באדארפט אנטראגן יונה דעם בעקער. איר זאלט געווען זעהן זיין רציחהדיג פנים מיט זיינע גזלעוואויע אויגן! פון דעמאלט אן גיי איך ניט מער אהין. מיין פוס וועט שוין דארט ניט זיין מער, איך זאל וויסן גאלד! א איד זאל האבן א טבע אננעמען פארן קאלנער און ארויסווארפן אויף יענער זייט טיר, און נאך געבן גוטע דריי סטוסאקעס פון הינטן! איך האב עס דערציילט דער מאמען, איז זי באלד אוועקגעלאפן אהין ― זי האט אים געוואלט אפשפילן א חתונה, ווי אים קומט. האט אבער מיין ברודער אליה ניט דערלאזט. ער האט אים אפגעגעבן דעם גערעכט. ער האט געדרונגען דער מאמען, אז ער האט דורך מיר בזיונות. אלעמאל, ווען איך קום צו אים, עס איך, זאגט ער, בייגל. ער וועט מיר בעסער געבן, זאגט ער, א קאפיגע און לאמיך גיין ערגעץ אנדערש זיך קויפן א בייגל. זאגט אים די מאמע, אז ער האט אויף מיר קיין קאפ רחמנות ניט, אז עס ארט אים ניט, וואס דאס קינד איז א יתום. זאגט איר מיין ברודער אליה, אז מען קאן זיין א יתום און מ'טאר ניט כאפן קיין בויגל פון א פרעמדן אויאוון. זאגט אים די מאמע, ער זאל רעדן אביסל שטילער. זאגט איר מיין ברודער אליה, אז ער וועט דוקא שרייען הויך, בכדי אלע זאלן וויסן, אז איך בין א גנב. דאס ווארט "גנב'" קאן מיין מאמע נישט הערן. זי ווערט אלערליי פארבן און זאגט צו מיין ברודער אליה, ער זאל ניט פארגעסן, אן ס'איז דא א גאט אויף דער וועלט. מיט גאט שפילט מען זיך ניט. גאט וועט ניט שווייגן. ער איז אן אבי-יתומים. ער וועט זיך אננעמען פאר א יתום. נישקשה, ער איז א גרויסער גאט. ער קאן. אז גאט וויל, קאן יונה דער בעקער ניט פארמאגן וואס א בייגל איז ווערט!... אזוי זאגט אפ די מאמע צו מיין ברודער אליה. זי נעמט מיך פאר א האנט, טוט א קלאפ מיט דער טיר, און מיר גייען אהיים.

הערט איר, אפנים, אז מיט גאט טאר מען זיך טאקע ניט שפילן! איר וואלט וויסן וואסער א סוף יונה דער בעקער האט געהאט! איך האב דאך אייך געזאגט, אז ער אליין באקט ניט. באקן באקן אנדערע. עפעס צוויי אידן שווארצע מיט דריי ווייבער פרעמדע, אפגעריסענע, אפגעשליסענע, מיט רויטע ווארעמע פאטשיילקעס אויפן קאפ (כאטש אין דרויסן איז א היץ ― סכנות-נפשות!). האט זיך געטראפן א מעשה. ניט איין מעשה, נאר עטליכע מעשיות. דער עולם האט זיך באקלאגט, אז מ'געפינט אין די בולקעליך פאדעם, און טאשמעס, און טאראקאנעס, און שטיקליך גלאז. איינער א קריסט האט געבראכט צו טראגן צו דעם בעקער א גאנצן זשמוט מיט האר, שווארצע האר. פאר א קריסט האט זיך יונה דער בעקער איבערגעשראקן. ובפרט דער קריסט האט געסטראשעט מיט פאליציי. מען האט זיך גענומען צו די בעקערס, פארגלייכן וועמענס האר. די מאנצבילן האבן געזאגט אויף די ווייבער. די ווייבער האבן געזאגט אויף די מאנצבילן. די ווייבער האבן געטענהט, אז זיי האבן אלע געלע האר. די מאנצבילן האבן געטענהט: וואו האט איר געזעהן ביי א מאנצביל אזעלכע לאנגע האר? ביז די ווייבער האבן זיך צעקריגט. און אז די ווייבער האבן זיך צעקריגט, איז מען געוואר געווארן שיינע זאכן: איינע האט פארלוירן א זאקן-בענדל אין דער חלה. איינע האט פארקנאטן אין טייג א זאניטעצע פון א קראנקן פינגער. נאך איינע פלעגט זיך לייגן אלע ביינאכט צוקאפנס די אויפגעיוירענע חלה. זי האט געשווארן מיט כל-השבועות-שבעולם, אז עס איז שקר-וכזב. א סך-הכל האט זיך דאס געטראפן איינמאל, אדער, העכסטנס, צוויי מאל. זי האט ניט געהאט קיין קישן...

די גאנצע שטאט האט זיך געוויגט. יונה דער בעקער האט נעבעך געהאט דאס לויפעניש. עס האט אים נישט געהאלפן קיין שום רבונו-של-עולם. מ'האט נישט געוואלט נעמען זיין געבעקס אין די הענט אריין! כאטש ווארף עס ארויס פאר די הינט! א מצוה אויף אים!

יונה דער בעקער איז אבער א יונג מיט ביינער. ער האט צעטריבן די בעקערס, די אידן מיט די ווייבער, און האט צוגענומען אנדערע בעקערס. שבת האט ער געלאזט אויסרופן אין אלע שולן, אז ער האט צוגענומען נייע בעקערס, און אז פון היינט אן און ווייטער גיט ער אכטונג אליין, עס זאל זיין ריין און ציכטיג. ער איז ארעוו מיט צען רובל שטראף, טאמער געפינט מען ביי אים אין דער חלה איין האר אפילו. פון דעמאלט אן האט ער אנגעהויבן לייזן געלט. דער עולם האט געזוכט האר ביי אים אין די געבעקס און מען האט דוקא נישט געפונען. אפילו אז מען האט יא עפעס געפונען און מען האט אים געבראכט, האט ער ארויסגעטריבן. ער האט געזאגט, אז דאס האט מען אומיסטנע אריינגעלייגט, בכדי צו באקומען די צען רובל שטראף. מען ווייס די מעשיות!... א רעכטער חבר'ה-מאן אט דער יונה דער בעקער! גאט האט אבער געוואלט זיך אפרעכענען מיט אים, האט ער אים צוגעשיקט א נייעם אומגליק. איינמאל אין א שיינעם פרימארגן זענען אלע זיינע בעקערס אויפגעשטאנען, צונויפגענומען די קלומקעס און זענען אוועק. זיי וועלן מער ניט באקן ביי אים פאר קיין געלט. סיידן ער וועט זיי העכערן דעם פרייז אויף א קערבל א וואך, און וועט זיי לאזן אויף ביינאכט אהיים שלאפן, און וועט זיי ניט שלאגן מיט די הענט גלייך אין די ציין אריין. ביי יונה דעם בעקער איז אזא טבע: באלד עפעס ― גיט ער מיט די הענט אין די ציין אריין. יונה איז געווארן אנגעצונדן. ער איז שוין א בעל-הבית פון היפשע עטליכע יאר, האט זיך אים נאכנישט געטראפן, אז א בעל-מלאכה זאל גאר זאגן א דעה, וויאזוי צו שלאגן זיך! פון העכערן דעם פרייז איז גאר ניטא וואס צו רעדן. ער קאן קריגן צען אנדערע אויף זייער ארט. א טייערע מציאה ארבעטער! קארג מענטשן שטארבן פון הונגער? ער איז אוועק זוכן בעקערס. ניטא קיין בעקערס. קיינער וויל ניט גיין. וואס איז די מעשה? אלע בעקערס האבן זיך געמאכט יד-אחת. זיי וועלן צו אים ניט גיין, ביז ער וועט ניט צונעמען אלע פריעריגע בעקערס, און ביז ער וועט ניט מקיים זיין אלע דריי זאכן: א קערבל א וואך. ביינאכט אהיים שלאפן.  ניט שלאגן זיך מיט די הענט אין די ציין... שיין געווען אנצוקוקן, ווי יונה האט זיך געקאכט, געפינעט, געקלאפט מיט די הענט אין טיש און געשאלטן זיך. איי האב איך געהאט א נקמה! נאר דאס איז נאך גארניט אקעגן דעם וואס ס'איז געווען ווייטער.

א הייסער זומערטאג. נאר וואס זענען אויפגעקומען דיניס מיט קאווענעס (ארבוזעס). דאס איז די בעסטע צייט אין יאר. שפעטער אביסל הייבן זיך אן די וויינענדיגע טעג. גאט זאל מיך ניט שטראפן פאר די רייד ― איך האב פיינט די וויינענדיגע טעג. איך האב בעסער ליב, אז עס איז פרייליך. און וואס קאן זיין פרייליכער פון א פולן מארק מיט דיניס און מיט קאווענעס? אומעטום, וואו איר טוט זיך א קער, איז אדער דיניס, אדער קאווענעס. די דיניס זענען געל און שמעקן ווי אתרוגים. די קאווענעס זענען רויט (אינעווייניק), ווי פייער, און קערליך האבן זיי שווארצע, און די זיסקייט זייערע איז ווי א גוטער האניג. מיין מאמע האלט ניט פון קאווענעס. זי זאגט, אז דיניס זענען שפארעוודיגער. אז זי קויפט, זאגט זי, א דיני, האט זי אויף צוויי טעג פאר אונז ביידן ― אויף אנבייסן, אויף ווארעמס און אויף וועטשערע. און א קאווענע, זאגט זי, איז א נאשעריי: פויזשעט נאר אן א פולן בויך מיט וואסער. איך מיין, אז זי האט א טעות. איך זאל זיין א קייסער, וואלט איך א גאנץ יאר געגעסן קאווענע מיט ברויט. עס מאכט ניט אויס, וואס ס'איז דא אין זיי אסאך קערליך. א גוטע קאווענע אז מען טוט א רעכטן טרייסל, טוען די קערליך א פאל ארויס ― און דעמאלט עסט וויפיל איר ווילט אליין! אהא! זעהט נאר, איך האב מיך אזוי פאררעדט פון די קאווענעס, אז איך האב פארגעסן פון וואס איך האב אנגעהויבן. איך האלט ביי מיין ברודער אליהס שווער, יונה דעם בייגל-בעקער. עס איז געקומען אויף אים א רעכטע מפלה. קיינער האט זיך אויף אזעלכעס ניט געריכט. שטעלט אייך פאר, מיר זיצן מיט מיין מאמען ביים טיש און עסן ווארעמעס: דיני מיט ברויט. עפנט זיך די טיר און עס קומט אריין מיין ברודער אליה מיט א חומש אין האנט, דעם טאטנס חומש. נאך אים שלעפט זיך נאך זיין ווייב ברכה. אין איין האנט האלט זי א פוטערנעם קאלנער מיט וויידליך, אין דער אנדערער האנט ― א פארעווען "דורכשלאג". איר ווייסט ניט, וואס הייסט א דורכשלאג? אזא כלי, וואס מען זייעט אפ אויף דעם לאקשן. מיין ברודער אליה איז טויט, ווי די וואנט. מיין שוועגערין ברכה איז רויט, ווי א העליש פייער.

― שוויגער, מיר זענען געקומען צו אייך. ― זאגט מיין שוועגערין ברכה.

― מאמע, מיר זענען קוים ארויס מיטן לעבן. ― זאגט מייז ברודער אליה.

און ביידע זעצן זיך אוועק וויינען, און די מאמע העלפט זיי אונטער. וואס האט זיך געטראפן? אפגעברענט געווארן? ארויסגעטריבן? עס הייבט זיך גאר ניט אן! מיין ברודער אליהס שווער, יונה דער בעקער, האט זיך געשטעלט. אנגעזעצט הייסט דאס ביי אונז. זענען געקומען די בעלי-חובות און האבן אים אפגעשריבן פון קאפ ביז פיס. זיי האבן צוגענומען ביי אים ביז א פאדעם. אלץ וואס אין שטוב, און אפילו די שטוב אליין אויך, נאך מיט וואסערע בזיונות! מען האט אים געבעטן מחילה, ער זאל אפרייניגן די שטוב. דאס הייסט, מען האט אים ארויסגעווארפן, זאגט ער, אויף דריי שפענדליך.

― וויי איז מיר! ― זאגט די מאמע און ברעכט די הענט. ― וואו איז אהינגעקומען זיין געלט? ער איז דאך געווען אזא נגיד!

ענטפערט איר מיין ברודער אליה, אז, ערשטנס, איז ער גאר ניט געווען אזא נגיד. און צווייטנס... דא מישט זיך אריין מיין שוועגערין ברכה, אז איר טאטע איז דוקא יא געווען א נגיד. חוץ זיין שאדן אויף איר געזאגט געווארן כאטש האלב. נאר וואס דען? איר חתונה האט אים אפגעקאסט אן אוצר! זי האט ליב ריידן פון איר חתונה. אלעמאל, ווען זי קומט צו אונז, הערט איר נאר פון איר חתונה. אזא חתונה, ווי איר חתונה, איז ניט געווען, זאגט זי, אויף דער גאנצער וועלט. דאס געבעקס וואס אויף איר חתונה, די געבראטנס וואס אויף איר חתונה, די טארטן מיט די לעקעכער, מיט די שטרודלען, מיט די מלכות-ברויטליך, מיט די איינגעמאכטסן וואס אויף איר חתונה!... דערווייל איז זי געבליבן ווי זי שטייט און גייט, מיט א פוטערן קעלנערל און מיט א פארעווען דורכשלאג. דאס נדן, וואס איר פאטער האט צוגעזאגט, שמועסט מען ניט, אז ס'איז פארפאלן. מיין ברודער אליה האט נאך געהאט רווחים: מ'האט אים אפגעשריבן זיינע שבת'דיגע מלבושים, מיטן טלית, מיטן בעטגעוואנט. דעם זייגער אויך. ער איז געבליבן ווי אויפן וואסער. מיין מאמע האט איינגעלייגט די וועלט. ס'טייטש, אזא אומגליק! ווער האט זיך געקאנט ריכטן? איר האבן דאך אלע מקנא געווען אויפן שידוך! אפנים, לייט האבן איר א גוט אויג געגעבן, אדער זי אליין האט אים דעמאלט מיט איר מויל פארשאלטן?... וויאזוי די מעשה איז, איר האט דאס געטראפן, זאגט זי, מער פון אלעמען. א שמאלצגרוב האט זיך איר פארגלוסט!

― די שמאלץ רינט אויס, די גרוב בלייבט איבער. זיי דערווייל ביי מיר, מיין קינד, ביז גאט וועט רחמנות האבן...

אזוי זאגט די מאמע און טרעט אפ דער שנור איר בעט, דאס איינציגע שטיקל מעבל, וואס ביי אונז אין שטוב.

קאפיטל זיבן: מיין ברודער אליהס געטראנק

"פאר איין רובל ― הונדערט רובל! הונדערט רובל א מאנאט און מער קאן פארדינען יעדער איינציגער, ווער עס וועט זיך באקענען מיטן אינהאלט פון אונזער בוך, וואס קאסט סך-הכל איין רובל מיט פארטא. לויפט, קויפט! סטאפט, כאפט ― איר וועט פארשפעטיקן!"

אט אזא מין זאך האט אויסגעליינט ערגעץ אויף די בלעטער מיין ברודער אליה באלד ווי ער איז אראפ פון קעסט. און אראפ פון קעסט איז מיין ברודער אליה ניט דערפאר, ווייל עס איז אים "אויסגעגאנגען די יארן". צוגעזאגט האט מען אים, אייגנטליך, קעסט גאנצע דריי יאר, און געהאלטן האט מען אים אפילו נישט קיין דריי פערטל יאר. עס האט זיך מיט זיין רייכן שווער געטראפן אן אומגליק. יונה דער בעקער האט אנגעזעצט און איז געווארן פון א נגיד א קבצן. פון וואנען דער בראך איז געקומען ― האב איך אייך שוין דערציילט. צוויי מאל איין זאך דערצייל איך קיינמאל נישט, סיידן מען בעט מיך. איצטיגס מאל וועט זיך ניט העלפן קיין בעטן אויך, ווייל איך בין זייער פארנומען. איך פארדין געלט. איך, איך טראג ארום א געטראנק, וואס מיין ברודער אליה מאכט אים אליין מיט זיינע אייגענע הענט. ער האט זיך אויסגעלערנט מאכן דאס פון א בוך, וואס קאסט סך-הכל איין רובל, און פארדינען קאן מען מיט דעם הונדערט רובל א חודש און מער. מיין ברודער אליה, וויבאלד ער האט נאר איבערגעליינט, אז ס'איז דא אזא בוך אויף דער וועלט, אזוי האט ער באלד אוועקגעשיקט אויף דער פאסט א קערבל (דאס לעצטע קערבל) און האט אנגעזאגט דער מאמען א בשורה, זי זאל ניט זארגן מער.

― מאמע! דאנקען גאט, מיר זענען געהאלפן. מיט פרנסה זענען מיר שוין פארזארגט אט אזוי ווייט (ער ווייזט מיט דער האנט אויפן האלדז).

― וואס איז דען? ― פרעגט די מאמע. ― האסט געקריגן א שטעלע?

― נאך בעסער פון א שטעלע! ― ענטפערט איר מיין ברודער אליה, און די אויגן ביי אים לייכטן. אפנים, פון גרויס שמחה. ער הייסט איר ווארטן נאך עטליכע טעג, ביז דאס בוך וועט אים אנקומען.

― וואסער בוך? ― פרעגט אים די מאמע.

― עס איז שוין איינמאל א בוך! ― זאגט איר מיין ברודער אליה און פרעגט זי, אויב זי וועט זיין צופרידן מיט הונדערט רובל א חודש? לאכט פון אים די מאמע און זאגט אים, אז זי וואלט געווען צופרידן מיט הונדערט רובל א יאר, אבי זיכערע. ענטפערט איר דערויף מיין ברודער אליה, אז ביי איר איז א צו קליינע השגה, און ער לאזט זיך גיין אויף דער פאסט. אלע טאג גייט ער אויף דער פאסט און פרעגט זיך נאך אויפן בוך. שוין העכער א וואך, אז ער האט אוועקגעשיקט דאס קערבל, און קיין בוך איז נישטא! דערווייל דארף מען לעבן. "די נשמה אויסשפייען קאן מען ניט". אזוי זאגט די מאמע. איך פארשטיי ניט, וויאזוי שפייט מען דאס אויס א נשמה?

שאט, שוין דא א בוך! מיר האבן דאס נאר אויסגעפאקט, האט מיין ברודער אליה זיך אוועקגעזעצט ליינען דאס בוך. וויי-וויי, וואס ער האט דארטן אויסגעליינט! וויפיל סגולות אויף צו מאכן געלט דורך פארשידענע רעצעפטן! א, א רעצעפט אויף צו פארדינען הונדערט רובל א חודש דורך מאכן די בעסטע טינטן. א רעצעפט אויף צו פארדינען הונדערט רובל א חודש דורך מאכן גוטע שווארצע שואוואקס. א רעצעפט אויף צו פארדינען הונדערט רובל א חודש דורך ארויסטרייבן מייז, טאראקאנעס און אנדערע מיאוס'קייטן. א רעצעפט אויף צו פארדינען הונדערט רובל א חודש און מער דורך מאכן ליגערן, זיסע בראנפנס, לימאנאד, סאדע-וואסער, קוואס און אנדערע נאך מער ביליגע געטראנקען.

מיין ברודער אליה האט זיך אפגעשטעלט אויפן לעצטן רעצעפט. ערשטנס, ווייל דורך אים קאן מען פארדינען נאך מער פון הונדערט רובל א חודש. אזוי שטייט דאך בפירוש געשריבן אין בוך. צווייטנס, מען דארף זיך ניט פאטשקען מיט טינט און מיט שואוואקס און ניט האבן צו טוהן מיט מייז, טאראקאנעס און אנדערע מיאוס'קייטן. די פראגע איז נאר, צו וואסער א געטראנק זאל מען זיך נעמען? צו ליגערן און זיסע בראנפנס דארף מען האבן רויטשילדס פארמעגן. צו לימאנאד און סאדע-וואסער דארף מען האבן א מאשינע אזעלכע, עפעס א מין שטיין, וואס קאסט מי-יודע וויפיל! בלייבט איבער נאר איין זאך: קוואס! קוואס איז אזא מין געטראנק, וואס קאסט וואלוול און עס גייט אסאך. ובפרט נאך אין אזא הייסן זומער, ווי היינט. פון קוואס, דארפט איר וויסן, איז ביי אונז ברוך דער קוואסניג געווארן א גביר. ער מאכט "בוטלקוואס". זיין קוואס האט א שם אויף דער וועלט. ער, ער שיסט פון די פלעשער, ווי פון א הארמאט. וואס איז דער שכל, וואס מען שיסט, ווייס קיינער ניט. דאס איז ברוכס סוד. מען זאגט, אז ער לייגט אריין אינעווייניג עפעס אזעלכס, וואס שיסט. אנדערע זאגן ― א ראזשינקע. אנדערע זאגן ― האפן. קומט דער זומער, האט ער ניט קיין הענט. אזויפיל לייזט ער געלט!

אונזער קוואס, וואס מיין ברודער אליה מאכט נאכן רעצעפט, איז ניט קיין בוטלקוואס און שיסט ניט. אונזער קוואס איז אן אנדער מין געטראנק. וויאזוי ער ווערט געמאכט ― קאן איך אייך ניט זאגן. מיין ברודער אליה לאזט קיינעם נישט צו, בשעת ער מאכט אים. אז ער גיסט וואסער ― זעהען אלע. נאר אז ער האלט אין רעכטן מאכן, פארשליסט ער זיך אין דער מאמעס אלקער. נישט איך, נישט די מאמע, נישט מיין שוועגערין ברכה ― קיינער האט ניט די זכיה צו זיין דערביי. נאר אויב איר זאגט מיר צו, אז ס'וועט זיין א סוד, קאן איך אייך זאגן, וואס אין דעם געטראנק געפינט זיך. איך ווייס דאך וואס ער גרייט צו. דאר-, דארטן געפינט זיך שאלעכץ פון לימענע, שיטערער האניג (מעליס), א זאך וואס מ'רופט דאס קרימעטארטערום און וואס איז זויערער פון עסיג, און דאס איבעריגע ― וואסער. וואסער איז דארטן דא מער פון אלצדינג. וואס מער וואסער ― מער קוואס. דאס אלץ ווערט גוט אויסגעמישט מיט א פראסטן שטעקן, אזוי שטייט געשריבן אין בוך, און דאס געטראנק איז פארטיג. נאכדעם ווערט ער אריינגעגאסן אין א גרויסן קרוג, און מ'ווארפט אריין אהין א שטיק אייז. אייז איז דער עיקר! אן אייז טויג דאס גאנצע געטראנק אויף תישעה ניינציג כפרות. דאס זאג איך אייך ניט פונעם בוך, נאר איך האב איינמאל אליין פארזוכט אביסל קוואס אן אייז, האב איך געמיינט, אז ס'איז אן עק פון מיין לעבן!

געמאכט דאס ערשטע פעסל קוואס, איז געבליבן, אז ארויסטראגן פארקויפן אים אויף דער גאס זאל איך. ווער דען, אז ניט איך? מיי-, מיין ברודער אליהן פאסט ניט. ער איז דאך שוין א באווייבטער. דער מאמען ― אוודאי ניט. מיר וועלן גארניט דערלאזן, אז די מאמע זאל ארומגיין מיט א קרוג איבערן מארק און שרייען: "קוואס! קוואס! אידן, קוואס!" אלע האבן געפסקנט, אז דאס דארף זיין מיין ארבעט. איך אליין האב אויך אזוי געדענקט. איך האב מיך מחיה געווען, אז איך האב דערהערט דאס נייס. מיין ברודער אליה האט גענומען מיך לערנען, וויאזוי איך זאל טוהן. דעם קרוג זאל איך האלטן אין איין האנט אויף א שטריקל, דאס גלאז אין דער אנדערער האנט, און בכדי דער עולם זאל זיך אפשטעלן, זאל איך זינגען הויך, און מיט א ניגון, אט אזוי:

אידן, א געטראנק!

א קאפיגע א גלאז!

קאלט און זיס ―

א דערקוויקעניש!...

א קול, האב איך אייך שוין לאנג געזאגט, אז איך האב א שיינס. א סאפראנא-שטימע, בירושה פון מיין טאטן, עליו-השלום. איך האב געגעבן א זינג ארויס אויף א קול און האב איבערגעדרייט דעם פסוק מיט די פיס ארויף:

זיסער קוואס א גלאז!

א קאפיגע א איד!

א קוויג א קאלט ―

א דערטרינקעניש!...

איך ווייס ניט: צי מיין געזאנג איז אזוי געפעלן געווארן? צי דאס געטראנק איז טאקע געווען אזוי גוט? צי אפשר ווייל דער טאג איז געווען זייער א הייסער? איך האב דעם ערשטן קרוג אויספארקויפט אין איין האלבע שעה און בין געקומען אהיים מיט כמעט פינף גילדן פדיון. מיין ברודער אליה האט אפגעגעבן דאס געלט דער מאמען, און מיר האט ער באלד אנגעגאסן א פרישן קרוג. ער האט געזאגט, אז אויב איך וועל מיך קאנען אויסדרייען אזוי פינף-זעקס מאל דורכן טאג, וועלן מיר האבן פארדינט פונקט הונדערט רובל א חודש. איצט רעכנט, זייט מוחל, אראפ די פיר טעג שבת, וואס אין חודש, וועט איר שוין אל-, אליין וויסן, וויפיל דאס געטראנק קאסט אונז און וואספארא פראצענט מיר פארדינען ביי אים? דאס געטראנק קאסט אונז זייער וואלוול. מ'קאן זאגן כמעט גארניט. דאס גאנצע געלט גייט אוועק אויפן אייז. דעריבער דארף מען זעהן, וואס גיכער אויספארקויפן דעם קרוג מיטן געטראנק, בכדי דאס שטיקל אייז זאל צו ניץ קומען אויפן צווייטן קרוג, און אויפן דריטן קרוג, און אזוי ווייטער. דעריבער דארף מען מיטן געטראנק גיין גיך, טאקע לויפן. נאך מיר לויפן נאך אינגלעך שקצים, א גאנצע טיטשקע. זיי קרימען מיך איבער, ווי איך זינג. איך הער זיי אבער מיטן קאטער. איך זעה וואס גיכער אויסברענגען דאס קרוג און לויפן אהיים נעמען נאך א קרוג. וויפיל איך האב געמאכט דעם ערשטן טאג ― ווייס איך אליין ניט. איך ווייס נאר, אז מיין ברודער אליה מיט מיין שוועגערין ברכה מיט מיין מאמען האבן מיך שטארק געלויבט. וועטשערע האט מען מיר געגעבן א שטיק דיני מיט א שטיק קאווענע מיט צוויי פלוימען אינגערשע. פון קוואס שמועסט מען ניט. קוואס טרינקען מיר אלע אזוי ווי וואסער. פארן שלאף בעט מיר אויס די מאמע אויף דער ערד און פרעגט מיך, צי עס טוען מיר ניט וויי חלילה די פיס. מיין ברודער אליה לאכט פון איר. ער זאגט אויף מיר, אז איך בין אזא אינגל, וואס מיר טוט קיינמאל ניט וויי קיין זאך.

― געוויס! ― זאג איך. ― א סימן, אויב איר ווילט, גיי איך באלד מיט א קרוג אינמיטן האלבע נאכט.

אלע דריי צעלאכן זיך פון מיין בריהשאפט. נאר אויף דער מאמעס אויגן זעה איך טרערן. נו, דאס איז דאך אן אלטער כלל ― א מאמע דארף וויינען! איך וואלט וועלן וויסן: אלע מאמעס וויינען אזוי שטענדיג, ווי מיין מאמע?

עס גייט אונז, קיין עין-הרע, דורך טיר און דורך טויער. איין טאג איז הייסער פונעם אנדערן. עס ברענט! מענטשן גייען אויס פאר היץ, קינדער פאלן אזוי ווי פליגן. ווען ניט דאס גלעזל קוואס, וואלט מען פארברענט געווארן. איך קער מיך אום מיטן קרוג, בלא-גוזמא, צען מאל א טאג! מיין ברודער אליה קוקט אריין אין פאס אריין מיט איין אויג און זאגט, אז עס טאגט שוין. פאלט ער אויף אן עצה און גיסט צו נאך א פאר עמער וואסער. אויף דער עצה בין איך געפאלן נאך פריער פון אים. איך מוז מיך מודה זיין פאר אייך, אז איך האב אפגעטון א שפיצל שוין עטליכע מאל. כמעט אלע טאג כאפ איך מיך אריין צו אונזער שכנה פעסיע און גיב איר פארזוכן א גלעזל פון אונזער אייגענעם געטראנק. איר מאן, משה דעם איינבינדער, גיב איך צוויי גלעזלעך. ער איז א גוטער מענטש. די קינדער אלע גיב איך אויך צו גלעזלעך קוואס. לאזן זיי אויך וויסן, וואספארא געטראנק מיר קאנען מאכן. דעם בלינדן פעטער גיב איך אויך א גלעזל קוואס אויף צו פארזוכן. א רחמנות, ער איז נעבעך א קאליגע. אלע מיינע באקאנטע גיב איך קוואס. אומזיסט, אן א קאפיגע געלט. און בכדי עס זאל ניט זיין קיין שאדן, דערגיס איך דעם קרוג מיט וואסער. אויף איטליכס גלעזל קוואס, וואס איך גיב אוועק אומזיסט, דערגיס איך צוויי גלעזער וואסער. דאס אייגענע טוט מען אינדערהיים אויך. למשל, מיין ברודער אליה טרינקט אויס א גלעזל קוואס, דערגיסט ער באלד מיט וואסער. ער איז גערעכט. עס איז אן עבירה א קאפיגע. מיין שוועגערין ברכה טרינקט אויס א פאר גלעזלעך קוואס (זי האט ליב מיין ברודער אליהס קוואס ― סכנות!), דערגיסט זי באלד מיט וואסער. די מאמע פארזוכט אמאל א גלעזל קוואס (זי דארף מען בעטן. אליין וועט זי ניט נעמען!), דערגיסט מען באלד מיט וואסער. הכלל, עס גייט ניט חסר קיין טראפן, און מיר מאכן, קיין עין-הרע, פיין געלט. די מאמע האט זיך ארומגעצאלט מיט אסאך חובות. אויסגעלייזט א פאר נויטיגע משכונות, דאס בעטגעוואנט. אין שטוב האט זיך באוויזן א טישל, א בענקל. אויף שבת האבן מיר פיש און פלייש און ווייסע קוילעטשן. מיר האט מען צוגעזאגט, אם-ירצה-השם, אויף ימים-טובים א פאר שטיוועליך נייע. מיר דאכט, אז קיינעם איז ניט אזוי גוט, ווי מיר!

גייט זייט א נביא און טרעפט, אז ס'וועט זיך טרעפן אזא מין אומגליק, און אונזער געטראנק וועט ווערן פסול, כאטש נעמט גיסט אים ארויס אין פאמעניצע! נאך א גליק, וואס מען האט מיך ניט פארנומען אין פאליציע. הערט א מעשה! איינמאל האב איך פארבלאנדזשעט מיטן קרוג קוואס צו אונזער שכנה פעסיע. דער גאנצער עולם האט גענומען צו גלעזלעך קוואס, און איך אליין אויך מיט זיי. אויסגערעכנט, אז עס פעלט מיר א גלעזלעך צוועלף-דרייצן געטראנק, האב איך מיך אריינגעכאפט איז הויז, דארטן וואו דאס וואסער שטייט ביי זיי. אנשטאט דער דייזשע מיט וואסער האב איך, אפנים, געטראפן צו דער באלייע, וואו מ'וואשט גרעט, און אריינגעפליאסקעט א פופצן-צוואנציג גלעזער צו מיר אין קרוג אריין, און בין אוועק אין גאס אריין מיט א נייעם ניגון, וואס איך אליין האב צוגעטראכט:

אידן, א געטראנק!

טעם גן-עדן!

אזא יאר אויף מיר,

אויף אייך און אויף אונז ביידן!

שטעלט מיך אפ א איד, באצאלט מיר א קאפיגע און ער הייסט זיך אנגיסן א גלעזל קוואס. ער טרינקט אויס דאס גאנצע גלאז און פארקרימט זיך.

― אינגעלע! וואס איז דאס ביי דיר פאר א געטראנק?

איך הער אים אין טראק. עס שטייען נאך צוויי אידן און ווארטן, איך זאל זיי שוין אנגיסן. איינער זופט אפ א האלבע גלאז, דער אנדערער א דריטל. זיי באצאלן, שפייען אויס און גייען אוועק. נאך איינער טראגט צו דאס גלאז צו די ליפן. ער פארזוכט און זאגט, אז עס שמעקט מיט זייף און עס איז, דאכט זיך, געזאלצן. נאך איינער טוט א קוק אויפן גלאז און גיט מיר אפ צוריק מיט די ווערטער:

― וואס איז דאס ביי דיר?

― אזא געטראנק. ― זאג איך.

― א געטראנק? ― מאכט ער צו מיר. ― א געשטאנק, נישט קיין געטראנק!

איינער גייט צו, פארזוכט און טוט א פאליאסקע אויס דאס גלאז גלייך מיר אין פנים אריין. אין א מינוט ארום שטייען ארום מיר א גאנץ רעדל מיט אידן, ווייבער און קינדער. אלע ריידן, מאכן מיט די הענט, קאכן זיך. דערזעט א יוון, אז מען קלייבט זיך, גייט ער צו און פרעגט, וואס איז דא? דערציילט מען אים. גייט ער און קוקט אריין צו מיר אין קרוג אריין און הייסט זיך געבן פארזוכן. גיס איך אים אן א גלעזל מיט קוואס. דער יוון טוט א טרונק אפ און שפייט אויס און ווערט מלא-רציחה.

― וואו האסטו גענומען אזעלכע פאמאיעס? ― פרעגט ער מיך.

― דאס איז פון א בוך, זאג איך אים, מיין ברודערס מלאכה. מיין ברודער אליין מאכט דאס.

― ווער איז דיין ברודער? ― פרעגט ער מיך.

― מיין ברודער אליה. ― זאג איך אים.

― וואסער אליה? ― פרעגט ער מיך.

― דבר נישט, דו נארישער יאלד, אויף דיין אחי! ― זאגן צו מיר עטליכע אידן אלע מיטאמאל. עס ווערט א טומל, א רעש, א מהומה. אלע מינוט קומען צו נייע מענטשן. דער יוון האלט מיך פאר א האנט און וויל אונז אפפירן (מיך מיטן געטראנק) גלייך אין פאליציע אריין. דער טומל ווערט נאך גרעסער: "א יתום! נעבעך, א יתום!" ― הער איך פון אלע זייטן. דאס הארץ זאגט מיר, אז איך האלט שמאל. איך קוק אויפן עולם, וואס ארום מיר: "אידן, האט רחמנות!"... מען וויל אריינרוקן דעם יוון א מטבע. דער יוון נעמט ניט. רופט זיך אן צו מיר איינער, אן אלטער איד מיט גניבה'שע אויגן, פארשטעלט, אויף לשון-קודש:

― מאטל! רייס ארויס דעם יד פונעם יוון און הייב אויף די רגלים און מאך פליטה!

איך טו זיך א רייס אויס, נעם די פיס אויף די פלייצעס און מארש אהיים! ניט טויט, ניט לעבעדיג, פאל איך אריין אין שטוב אריין.

וואו איז דער קרוג? ― פרעגט מיך מיין ברודער אליה.

― אין פאליציע! ― ענטפער איך אים און פאל צו צו דער מאמען מיט א געוויין.

קאפיטל אכט: מיר פארפלייצן די וועלט מיט טינט

אוי, בין איך געווען א נאר! דערפאר, וואס איך האב פארקויפט ניט אזא גוטן קוואס, האב איך געמיינט, אז מ'וועט מיך קעפן! צום סוף ― גארנישט. אומ-, אומזיסט איבערגעשראקן. יענטע מעג פארקויפן חלב פאר גענדזנשמאלץ? און גדליה דער קצב האט ניט געהאדעוועט די שטאט א קיילעכיג יאר מיט טרפה פלייש? אזוי האט אונזער שכנה פעסיע אויסגערעדט מיין מאמע דאס הארץ. אן אקציע מיט מיין מאמען! אלצדינג נעמט זי זיך צום הארצן. דערפאר האב איך ליב מיין ברודער אליה. מיין ברודער אליה פאלט ניט אראפ ביי זיך דערמיט, וואס מיר האבן זיך אפגעבריט אויפן קוואס. אבי ער האט דעם בוך, איז אים גוט. ער האט געקויפט א בוך פאר א רובל. דאס בוך הייסט "פאר א רובל הונדערט!" ער זיצט און לערנט אים אויף אויסנווייניג. דארטן זענען דא אן א שיעור רעצעפטן, וויאזוי מ'מאכט געלט. ער קען שוין כמעט אלע רעצעפטן. ער ווייס שוין, וויאזוי מ'מאכט טינט, וויאזוי מ'מאכט שואוואקס, וויאזוי מען טרייבט ארויס מייז און טאראקאנעס און אנדערע מיאוס'קייטן. ער רעכנט, קודם-כל, זיך נעמען צו טינט. טינט, זאגט ער, איז א גוטער ארטיקל. אלע לערנען זיך שרייבן. ער איז א בעלן געווען פרעגן ביי יודל דעם שרייבער, וויפיל גייט אוועק ביי אים טינט? זאגט ער: א פארמעגן! יודל דער שרייבער האט אפשר זעכציג מיידלעך, וואס ער לערנט זיי שרייבן. אינגלעך לערנען ניט ביי אים. מען האט פאר אים מורא. ער שלאגט זיך. ער שלאגט מיט א ווירע איבער די הענט. מיידלעך קאן מען ניט שלאגן. שמייסן אוודאי ניט. עס טוט מיר באנג, וואס איך בין ניט געבוירן געווארן בעסער א מיידל. ערשטנס, וואלט איך פארשפארט דאווענען יעדן טאג. עס איז מיר נימאס געווארן. אלע טאג איין זאך. היינט וואלט איך נישט געוואוסט פון קיין תלמוד-תורה. א האלבן טאג גיי איך אין תלמוד-תורה. לערנען לערן איך אויפן שפיץ מעסער, נאר פעטש כאפ איך אן א שיעור. איר מיינט, פונעם רבין? דוקא פון דער רביצין. איר עסק, וואס איך האדעווע די קאץ! איר זאלט אנקוקן ביי איר א קאץ ― א גאטס רחמנות! תמיד איז זי הונגעריג. ניאוו-, ניאווקען ניאווקעט זי שטילערהייט, מיט א געוויין, ווי להבדיל א מענטש. עס רייסט אויס א שטיק הארץ! ביי זיי איז אבער ניטא קיין קאפ רחמנות. וואס האבן זיי צו איר? לאז זי צוגיין צו אימעצן א שמעק טוהן ― טוט מען אויף איר א געשריי: א טפרוסס! פליט זי אוועק וואו דער שווארצער פעפער וואקסט. קיין קאפ לאזט מען איר ניט אויפהייבן. אנומלטן איז זי גאר פארפאלן געווארן אויף עטליכע טעג. איך האב געמיינט, אז זי איז חלילה געפגרט. צום סוף האט זי זיך געקעצלט... איך קער מיך אום צו מיין ברודער אליהס טינט.

מיין ברודער אליה זאגט, אז די וועלט איז געווארן גאר נישט דאס, וואס אמאל. אמאל, אז מ'פלעגט וועלן מאכן טינט, האט מען, זאגט ער, באדארפט קויפן גאליש-עפעלעך. די גאליש-עפעלעך צעקלאפן, נאכדעם קאכן זיי אויפן פייער, ווייס איך וויפיל, נאכדעם אריינווארפן קופער-וואסער; און בכדי די טינט זאל גלאנצן, האט מען נאך געמוזט צוגעבן א שטיקל צוקער ― א גאנצער טארעראם! היינט, זאגט ער, איז אזא כיעס! איך קויף מיר, זאגט ער, אין דער אפטייק א "פראשעק" אזעלכן מיט א פלעשל "גליצערינע", מיש דאס אויס מיט וואסער, א זיד אויפן פייער ― און פארטיג טינט. אזוי זאגט מיין ברודער אליה. ער איז אוועק אין דער אפטייק און האט געבראכט א גוזמא "פראשקעס", און "גליצערינע" א גאנצע פלאש. נאכדעם האט ער זיך פארשפארט אין אלקער און האט עפעס געטון. וואס ― ווייס איך ניט. ס'א סוד. אלצדינג איז ביי אים א סוד. אז ער דארף זאגן דער מאמען, למשל, זי זאל אים געבן דאס אויבערשטע פונעם שטויסל, רופט ער זי אפ אויף א זייט און זאגט איר שטילערהייט: "מאמע! דאס אויבערשטע פון דעם שטויסל". די "פראשקעס" מיט דער "גליצערינע" האט ער אויסגעמישט אין א גאנץ גרויסן טאפ (א נייעם טאפ געקויפט). דעם טאפ מיטן געמישעכץ האט ער פאררוקט אין אויאוון און האט געבעטן די מאמע שטילערהייט, זי זאל פארקייטלען די טיר. מיר אלע האבן געמיינט, מי-יודע וואס. די מאמע האט אלע מינוט געכאפט א קוק צום אויאוון. אפנים, זי האט מורא געהאט, דער אויאוון זאל ניט צעפאלן ווערן אויף שטיקליך. נאכדעם האט מען אריי-, אריינגעקאטשעט אין שטוב אריין דאס פעסל פון קוואס. נאכדעם האט מען פאוואלינקע ארויסגענומען דעם טאפ פונעם אויאוון און מען האט פאוואלינקע אריינגעגאסן דאס געמישעכץ אין פעסל אריין. נאכדעם האט מען אנגעהויבן גיסן אין פעסל אריין וואסער. אז דאס פעסל איז געווארן אנגעפילט העכער האלב, האט מיין ברודער אליה א זאג געטון: "גענוג!" און האט זיך גענומען צום בוך וואס "פאר א רובל ― הונדערט". געקוקט און געהייסן שטילערהייט זיך ברענגען א פרישע פען מיט א ווייסן בויגן פאפיר. "וואס מ'שרייבט פראשעניעס" ― האט ער א זאג געטון שטילערהייט דער מאמען אויפן אויער. איינגעטונקען די פען אין פאס און געגעבן א שרייב עפעס אויפן ווייסן בויגן פאפיר מיט א דריידל און מיט א צוק. דאס אנגעשריבענע האט ער צוגעטראגן פריער צו דער מאמען, נאכדעם צו מיין שוועגערין ברכה. די ביידע האבן געגעבן א קוק אריין און א זאג צו אים:

― ס'שרייבט!

באלד נאכדעם האט מען זיך גענומען ווידער צו דער פריערדיגער ארבעט. אנגעגאסן נאך א פאר עמער וואסער, האט מיין ברודער אליה אויפגעהויבן די האנט: "גענוג!" ווידער אמאל איינגעטונקען די פען אין פאס, ווידער אמאל געגעבן א שרייב אריין אין ווייסן פאפיר אריין און ווידער אמאל צוגעטראגן דאס אנגעשריבענע פריער צו דער מאמען און נאכדעם צו מיין שוועגערין ברכה. די ביידע האבן ווידער געגעבן א קוק אריין אין פאפיר אריין און א זאג:

― ס'שרייבט!

אט אזוי עטליכע מאל, ביז דאס פאס איז געווארן פול ווי אן אויג. עס איז שוין ניט געווען וואוהין צו גיסן וואסער. דעמאלט האט מיין ברודער אליה געגעבן א הויב אויף די האנט "גענוג!" ― און מיר אלע פיר האבן זיך געזעצט עסן.

נאכן עסן האבן מיר זיך גענומען צום צעגיסן די טינט אין פלעשער. פלעשער האט מיין ברודער אליה צונויפגעבראכט פון דער גאנצער וועלט. אלערליי פלעשער און פלעשליך. גרויסע און קליינע. פלעשער פון ביר, פלעשער פון וויין, פלעשער פון קוואס, פלעשער פון בראנפן. און גלאט פלעשער. אויך פראבקעס האט ער איינגעהאנדלט אלטע, עס זאל קאסטן וועלוועלער, און א "לייקע" האט ער געקויפט א נייע, און א קווערטל א בלעכנס, אויף צו גיסן די טינט פון פאס אין די פלעשער. דא האט ער ווידער איינגערוימט דער מאמען א סוד, זי זאל פארקייטלען די טיר. נאכדעם האט מען זיך אלע פיר גענומען צו דער ארבעט. די ארבעט איז געווען איינגעטיילט דוקא גוט. מיין שוועגערין ברכה האט די פלעשער דורכגעשווענקט און איבערגעגעבן צו דער מאמען. די מאמע האט אריינגעקוקט אין יעדער פלאש און איבערגעגעבן צו מיר אין די הענט אריין. איך האב נאר באדארפט אריינשטעקן אין פלאש אריין די "לייקע" און צוהאלטן מיט איין האנט די לייגע, מיט דער אנדערער די פלאש. און מיין ברודער אליה האט געהאט איין ארבעט: אננעמען מיטן קווערטל פון פאס און גיסן צו מיר איבער דער "לייקע". אן ארבעט איז דאס זייער א וואוילע, א פרייליכע. איין חסרון נאר: עס איז טינט ― עס פלעקט די פינגער, די הענט, די נאז, דאס גאנצע פנים. מיר ביידע, איך און מיין ברודער אליה, האבן זיך געמאכט שווארץ ווי די שדים. דאס ערשטע מאל זעה איך, מיין מאמע זאל לאכן. פון מיין שוועגערין ברכה שמועסט מען ניט: יענע איז שיער צעזעצט געווארן פאר געלעכטער. מיין ברודער אליה האט פיינט, אז מ'לאכט פון אים, בייזערט ער זיך אויף מיין שוועגערין ברכה, און פרעגט זי, וואס זי לאכט. לאכט זי נאך שטארקער. ווערט ער נאך מער אין כעס, לאכט זי נאך מער. אלע מינוט כאפט זי אן א ספאזמע. ממש זי נעמט איין א מיתה-משונה! ביז די מאמע הייבט זיך אן בעטן, עס זאל האבן א סוף, און אונז זאגט זי, מיר זאלן זיך איינוואשן. מיין ברודער אליה האט אבער קיין צייט ניט. אים קריכט ניט אין קאפ וואשן זיך. אים ליגט דער קאפ אין פלעשער. אויסגעגאנגען אלע פלעשער! ניטא קיין פלעשער! וואו קריגט מען נאך פלעשער? ער רופט אפ מיין שוועגערין ברכה אויף א זייט, גיט איר געלט און רוימט איר איין א סוד, זי זאל גיין נאך פלעשער. הערט זי אים אויס, טוט אים א קוק אין פנים אריין און שיסט אויס א געלעכטער. ווערט ער אין כעס און רופט אוועק די מאמע אויפן זעלבן סוד. די מאמע גייט אוועק קויפן פלעשער, און מיר נעמען זיך גיסן וואסער אין פאס אריין. פארשטייט זיך, ניט מיטאמאל ― ביסלעכווייז. נאך יעדן עמער וואסער טוט ער א הויב אויף די האנט און א זאג צו זיך אליין: "גענוג!" נאכדעם טוט ער א טונק איין די פען אין פאס און א שרייב אריין אין ווייסן פאפיר אריין און א זאג צו זיך אליין:

― ס'שרייבט!

און אזוי עטליכע מאל, ביז די מאמע קומט צו גיין מיט א נייעם טראנספארט פלעשער. מיר נעמען זיך ווידער צו דער פריערדיגער ארבעט: גיסן טינט פון פאס אין פלאש. ביז מיר בלייבן ווידער אן פלעשער.

― ביז וואנען איז דער שיעור? ― טוט א זאג מיין שוועגערין ברכה.

― קיין עין-הרע ניט! ― מאכט די מאמע, און מיין ברודער אליה טוט אויף ברכהן א בייזן קוק, ווי איינער רעדט:

― ביסט מיר טאקע א ווייב, נאר א בהמה ביסטו, זאל זיך גאט דערבארעמען!

וויפיל טינט מיר האבן ― קאן איך אייך ניט זאגן. איך האב מורא, אויב ניט טויזנט פלעשער! נאר וואס קומט ארויס ― עס איז ניטא זיי וואו אהינצוטון. מיין ברודער אליה איז געווען שוין אומעטום. פארקויפן לאחדים, פלעשלעכווייז ― איז נישט קיין פלאן. אזוי, אזוי זאגט מיין ברודער אליה צו אונזער שכנה'ס מאן, משה דעם איינבינדער. אז ער איז אריינגעקומען צו אונז און דערזען, קיין עין-הרע, אזויפיל פלעשער, האט ער זיך דערשראקן און זיך געגעבן אזש א ווארף צוריק. דערזעט מיין ברודער אליה, און עס קומט פאר צווישן די צוויי א מאדנער שמועס. איך גיב אייך איבער דא דעם שמועס ווארט ביי ווארט:

אליה: וואס האט איר זיך אזוי דערשראקן?

איינבינדער: וואס איז ביי דיר אין די פלעשער?

אליה: וואס זאל זיין? וויין!

איינבינדער: וואסער וויין? ס'דאך טינט!

אליה: היינט וואס זשע פרעגט איר?

איינבינדער: