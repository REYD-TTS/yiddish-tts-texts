„נחת פֿון קינדער“. פֿון שלום־עליכם.

קײן נגיד, הערט איר, בין איך ניט. װײַט פֿון אַ נגיד. גאָרנישט. אַ בעל־הבית מיט אַ דירה אַן אײגענע. כאָטש װאָס האָט מען, מישטײנס געזאָגט, בײַ אונדז פֿון אַ דירה? מכּות! נאָר נחת פֿון קינדער, קאָן איר מיר באַרימען, האָב איך, ברוך־השם, מער פֿון גרעסטן גבֿיר אין כּתרילעװקע! בײַ מיר, הערט איר, אַז עס קומט אַ יום־טובֿ און עס קומען זיך צונױף אַלע קינדער, קײן עין־הרע, זין און טעכטער, שניר און אײדעמס מיט אַלע אײניקלעך ― װער איז צו מיר גלײַך?

למשל, נעמט פּורים צו דער סעודה.

װאָס פֿאַר אַ טעם, פֿרעג איך אײַך, האָט אַ סעודה, אַז מע זעצט זיך צום טיש אײנער אַלײן מיטן װײַב און מע עסט?

נו, שטעלט אײַך פֿאָר, אַז איך האָב שױן אָפּגעגעסן די פֿיש מיט דער יױך, לאָקשן, צימעס, דאָס, יענץ ― נו װאָס? בלאָטע שעבעבלאָטע! אַ פֿערד, להבֿדיל, עסט אױך. אַ מענטש איז דאָך אָבער נישט קײן פֿערד. ובפֿרט אַ ייִד. ובפֿרט יום־טובֿ. ובפֿרט אַזאַ יום־טובֿ, װי פּורים צו דער סעודה!

קודם־כּל, די קינדער, קײן עין־הרע.

אַכט האָב איך, זאָלן געזונט זײַן, אַלע אױסגעגעבענע. (געװען צװעלף ― פֿיר זײַנען, די צו לענגערע יאָר, אַװעקגעגאַנגען). האַלב זײַנען זין, האַלב זײַנען טעכטער. פֿיר אײדעמס און פֿיר שניר. האָט. האָט איר שױן, קײן עין־הרע, אַ קײַמא־לן פֿון זעכצן.

הײַנט אײניקלעך, לעבן זאָלן זײ!

נישט צו פֿאַרזינדיקן. װאָרעם אַלע טעכטער און אַלע שניר קינדלען, ברוך־השם, אַלע יאָר. בײַ װעמען ס'איז פֿאַראַן עלף, בײַ װעמען ― נײַן, בײַ װעמען זיבן. קײן עקרות, אַזעלכע, הײסט דאָס, װאָס זאָלן חלילה נישט האָבן גאָרנישט, איז בײַ מיר נישט פֿאַראַן.

נאָר מיט אײן זון, מיטן מיטלסטן, האָב איך געהאַט אַ ביסל צו טאָן. מײַן שנור האָט אַ צײַט קײן קינדער ניט געהאַט. נישטאָ און נישטאָ און גענוג!

האָט זיך אָנגעהױבן אַ סדרה: דאָקטױרים, דער רבי, להבֿדיל דער טאָטער. עס העלפֿט נישט.

קיצור־הדבֿר ס'איז געבליבן גטן זיך.

מילא, גטן זיך, גטן זיך. ס'איז געקומען צום גטן זיך ― װער, װאָס? זי װיל ניט!

װאָס הײסט, זי װיל ניט? זי האָט אים, זאָגט זי, ליב. טיפּש אײנער! װאָס הערסטו זי, זאָג איך, װאָס זי האָט דיך ליב? זאָגט ער: איך האָב זי אױך ליב. װאָס זאָגט איר אױף דעם חכם? איך זאָג אים „קינדער“ ― זאָגט ער „ליב“! װאָס זאָגט איר אױף אַזאַ לעקיש?

קיצור־הדבֿר, זײ האָבן זיך נישט געגט. און גאָט האָט געהאָלפֿן ― שױן אַ יאָר זעקס, אַז זי האָט אָנגעהױבן צו קינדלען, קינדלט זי װאָס אַ יאָר, װאָס אַ יאָר. שיט מיר אָפּ מיט אײניקלעך!

איר זאָלט זען בײַ מיר אײניקלעך ― אַלע געראָטענע. אײנס שענער פֿון אַנדערן. אין זײערע פּנימער נישט אַרײַנצוקוקן! איך זאָג אײַך ― אַנטיקלעך!

הײַנט װי אַזױ לערנען זײ! טאָמער װילט איר אַ בלאַט גמרא ― איז אַ בלאַט גמרא אױסװײניק. פֿון חומש מיט רשי, מיט תּנך, מיט דיקדוק, מיט די אַלע איבעריקע הײַנטיקע שאַלעמױזן שמועסט מען ניט. זײער לײענען און זײער שרײַבן ייִדיש און רוסיש און דײַטש און פֿראַנצױזיש, און און און...

אַז איך באַדאַרף אַ מאָל אַ בריװל איבערלײענען, אַן אַדרעס אָנשרײַבן, צי װאָס, ― װערט אַ מלחמה: „זײדעניו, אָט װעל איך! זײדעניו, אָט װעל איך!“

אײַ װאָס, איר פֿרעגט, „פּרנסה“? עט, פֿאַראַן אַ גרױסער גאָט! ער פֿירט אױס, אַ מאָל אַזױ, אַ מאָל אַזױ. אַ מאָל בעסער, אַ מאָל ערגער. מאָלט אײַך, מער ערגער װי בעסער ― מע מוטשעט זיך און מע קומט דורך מיטן יאָר, אַבי געזונט, װי זאָגט איר.

מײַן עלטערן זון איז געגאַנגען ניט שלעכט. ער איז געזעסן אין אַ דאָרף, אין זלאָדיעװקע איז ער געזעסן, און געהאַט גאַנץ פֿײַן פּרנסה. נאָר אַז ס'איז אַרױס דער אוקאַז פֿונעם דריטן מײַ, האָט מען אים געבעטן מחילה. האָט ער דאָך מסתּמא געבריהט זיך, געװאָלט אױסװײַזן, אַז ער איז ניט קײן „פּאַסעליװשײַסיאַ“, געבראַכט פּאַפּירן, אַז ער זיצט דאָרטן נאָך פֿון ששת־ימי־בראשית, דערלאַנגט אין סענאַט. בקיצור, ס'האָט נישט געהאָלפֿן קײן שמע־ישׂראל, מע האָט אים אַרױסגעטריבן, און ער קען נאָך עד־היום צו זיך ניט קומען. זיצט ער בײַ מיר מיט װײַב און קינדער. אַ ברירה האָט מען?

און דעם אַנדערן זון מײַנעם גײט נעבעך גלאַט נישט. װאָס ער זאָל ניט טאָן ― איז שלים־שלימזל, װי זאָגט איר, „מיט דער פּוטער אַראָפּ“. קױפֿט ער תּבֿואה, װערט אַ זול. האַנדלט ער אײַן אָקסן, פּגרן זײ. רירט ער זיך צו צו אַ װאַלד, איז אַ װאַרעמער װינטער ― אַ בר־מזל! ער זאָל אַ קוק טאָן אין טײַך װאָלטן געפּגרט אַלע פֿיש. האָב איך מיר מײשבֿ געװען און זאָג אים: „װײסטו װאָס? פּעקל זיך אַריבער מיטן װײַב און קינדער צו מיר. ממה־נפֿשך!

דעם דריטן זון מײַנעם איז יאָ געװען נישקשה. איז ער אין דער גרױסער שׂרפֿה, נישט הײַנט געדאַכט, אָפּגעברענט געװאָרן. אַרױס װי די מאַמע האָט אים געהאַט, און האָט נאָך געהאַט אױף זיך אַ גוט פּעקל מיט אַ מסירהלע, מיט אַ סליעדאָװאַטל, מיט צרות, מיט אַ פּריזיװ. פֿרעגט ניט. ס'איז גוט! הײַנט זיצט ער בײַ מיר מיט דער גאַנצער כאַליאַסטרע. װאָס דען?

נאָר אײן קלענערן זון מײַנעם איז, קײן עין־הרע, גאַנץ נישקשהדיק. שײך זאָגן נישקשהדיק? קײן געלט האָט ער ניט. נאָר ער האָט אַ רײַכן שװער. דאָס הײסט, ער איז ניט אַזױ רײַך, װי אַ בעל־פּרנסה. האָט געשעפֿטן אַ סך, אַ גרױסער דרײער, אַ „קרוטין“, זאָל דער אױבערשטער שומר־ומציל זײַן! ער דרײט אַזױ לאַנג, ביז ער פֿאַרדרײט אי זיך, אי יענעם. נאָר װאָס דען? ער דרײט זיך אַלע מאָל אױס, דער הונט. ער האָט שױן ניט אײן מאָל געפּטרט אי זײַן געלט אי די קינדערס געלט. זאָג איך צו אים: „װאָס האָט איר געהאַט צו מײַן זונס געלט?“ זאָגט ער: „איר האָט עפּעס אַרײַנגעלײגט אַ סך פּוטער?“ זאָג איך: „מײַן זון איז מיר דערװײַל אַ קינד“. זאָגט ער: „און מײַן טאָכטער איז בײַ מיר ניט קײן קינד?“ זאָג איך: „עט!“ זאָגט ער: „בע!“ זאָג איך: „מילא!“ זאָגט ער: „בקיצור!“ אַ װאָרט פֿאַר אַ װאָרט ― האָב איך אַװעקגערופֿן מײַן שמױגער און זאָג צו אים: „טו אַ שפּײַ, זאָג איך, אױף דײַן שװער דעם נגיד, דעם דרײער, און זעץ דיך אַװעק בײַ מיר. װאָס גאָט װעט געבן, אַבי אין אײנעם“.

זעט איר? צו אײדעמס האָב איך גאָר קײן גליק ניט. אָבער טאַקע לחלוטין ניט! דאָס הײסט, איך האָב צו זײ קײן טענות ניט, און שעם זיך חלילה נישט מיט זײ, װאָרעם איך האָב, מעגט איר מיר גלױבן, אַזעלכע אײדעמס, װאָס דער גרעסטער גבֿיר פֿאַרמאָגט זײ ניט. פֿײַנע קינדער, מיוחסים, פּאַרשױנען, קעפּמענטשן!

אײנעם האָב איך אַן אײדעם פֿון גאָר אַ גרױסן ייִחוס. אַ צאַצקעלע, אַ זײַדן קינד, אַ געראָטענער מיט אַלע מעלות און אַ גרױסער למדן, זיצט און לערנט. איך האַלט אים בײַ זיך אױף קעסט פֿון נאָך דער חתונה אָן, װאָרעם װען איר זאָלט אים קענען, װאָלט איר אַלײן געזאָגט, אַז ס'איז גאָר אַן עבֿירה אַרױסצולאָזן אַזעלכעס אױף דער װעלט ― װאָס װעט פֿון אים װערן?

דעם אַנדערן אײדעם האָב איך שױן נישט אַזאַ ייִחוס, נאָר דאָס קרן איז אָבער אַן אַנטיק. דהײַנו: װאָס װילט איר? שרײַבן, און לײענען, און חשבונען, און זינגען, און טאַנצן, און װאָס ניט? הײַנט שפּילט ער אין שאַך ― אַז מע שמועסט, ער יכולט! פֿונדעסטװעגן, הערט איר, אַז ס'איז ניט באַשערט, װי זאָגט שלמה המלך: לאָ לעכאַכאָמים לחם ― אַלע קענערס גײען אָן שטיװל. איך האָב אים שױן געפּרוּװט אױף אַלע זײַטן: ער איז שױן געװען אַ פּאָסעסאָר, און אַ קרעמער, און אַ מלמד, און אַ שדכן ― עס גײט ניט, כאָטש צערײַס זיך! זיצט ער בײַ מיר מיט די קינדער. איך װעל דאָך מײַן טאָכטער אױף דער גאַס נישט אַרױסװאַרפֿן!

נאָך אײן אײדעם האָב איך, שױן נישט אַזאַ גרױסער קענער, נאָר אױך נישט אַבי װער. דער גוטער קאָפּ מיט דער שײנער האַנט, מיט דעם בלאַט גמרא מיטן שײנעם פּיסק ― אַז ער רעדט, שיטן זיך פּערל, אַ כיִעס צו הערן!

אײן חסרון נאָר, װאָס ער איז אַ צו אײדעלער. כּמעט אַ רוכאַניִעס, דאָס הײסט, ער איז נישט איבעריק געזונט. דאָס הײסט, אַפֿילו אַז איר װעט אַ קוק טאָן אױף אים אַזױ, איז ער, דאַכט זיך, גאָרנישט... נאָר װאָס דען? דאָס װאָס ער שװיצט. און דערצו נאָך דער הוסט! פֿון אַ צײַט אַז ער האָט באַקומען אַ פּאַסקודנע הוסט מיט אַ קװיטש, און ס'איז אים שװער צו כאַפּן דעם אָטעם. דאָקטױרים הײסן אים טרינקען מילך און פֿאָרן קײן בױבעריק אױף דאַטשע. אַהין פֿאָרן, זאָגט מען, אַלע קראַנקע. דאָרטן, זאָגט מען, איז פֿאַראַן אַ װאַלד אַזעלכער, װאָס איז אַ רפֿואה צום הוסט. רעכן איך, אם־ירצה־השם, איבער אַ יאָר זומער, אַז גאָט װעט שענקען דאָס לעבן, זיך דורכפֿאָרן מיט אים קײן בױבעריק. דערװײַל, ביז ער װעט אַ מאָל װערן געזונט, ליגט ער מיטן װײַב און קינדער, געװײנטלעך, אױף מײַנע פּלײצעס. עפּעס אַ תּירוץ?

הײַנט האָב איך נאָך אײן אײדעם, שױן גאָר אַ פּראָסטן, נאָר אַ האָרעפּאַשנעם יונג. דאָס הײסט, חלילה נישט קײן בעל־מלאָכה, נישט קײן שנײַדער, נישט קײן שוסטער, נאָר קײן חדר־ייִנגל אױך נישט.

ער איז אַ „פֿיליער“ איז ער. ער האַנדלט מיט פֿיש האַנדלט ער. זײַן טאַטע האַנדלט מיט פֿיש, זײַן זײדע האָט געהאַנדלט מיט פֿיש. די גאַנצע משפּחה זײערע װײסן ― נאָר פֿיש, נאָר פֿיש און נאָר פֿיש!

דאָס הײסט, זײ זײַנען אַפֿילו גאַנץ ערלעכע ייִדן, אָרנטלעכע. נאָר פּראָסטע מענטשלעך.

װעט איר דאָך פֿרעגן: װי קומט צו מיר אַזאַ אײדעם? מסתּמא איז דרינען פֿאַראַן אַ מעשׂה. װי זאָגט מען: אין אַ טײַך װאַרפֿן זיך דורך אַלערלײ העכט. מסתּמא איז מײַן טאָכטערס גליק אַזױ, אַז זי באַדאַרף האָבן אַזאַ מאַן.

דאָס הײסט, האָבן האָב איך צו אים גאָרניט. מײַן טאָכטער לעבט פֿאַר אים דװקא גליקלעך. װאָרעם בטבֿע איז ער דװקא אַ גוט מענטשל, אַ דימענט, צוגעלאָזט, הערט איר, צו אונדז אַלעמען ביז גאָר. װיפֿל ער פֿאַרדינט גיט ער אָפּ איר, און העלפֿט אױס יענע אײדעמס מײַנע און די זין װי װײַט מעגלעך. װאָס איז שײך צו זאָגן? ― ער האָרעװעט כּמעט אין גאַנצן אױף אונדז, און האָט פֿאַר אונדז אַלעמען דרך־ארץ, װאָרעם ער װײס גאַנץ גוט, ער פֿילט, פֿאַרשטײט איר מיך, װער ער איז און װער מיר זײַנען; ער איז ער, און מיר זײַנען פֿאָרט מיר! מיט דער האַנט, הערט איר, קען מען דאָס נישט אַװעקמאַכן.

װאָרעם אַז עס מאַכט זיך אַ מאָל, מע קומט זיך צונױף צװישן מענטשן, און מײַנע קינדער מאַכן אַ שמועס מכּוח די קלײנע אותיות, עפּעס אַ דין אין שולחן־ערוך, צי אַ שאַרף שטיקל גמרא, צי גלאַט אַ פּסוק, מוז ער נעבעך זיצן און שטומען, װאָרעם ס'איז פֿאַר אים, נישט דאָ געדאַכט, אַ סוד!

אַװדאי מעג ער זיך איבערנעמען, װאָס ער האָט אַזױנע שװאָגערס. און מעג האָרעװען פֿון זײערט װעגן! װי זאָגט איר? ניט אַזױ, האַ?

אַצינד, אַז איר זײַט שױן אַ ביסל באַקאַנט מיט מײַן געזינדל, פֿאַרשטײט איר שױן װאָס פֿאַר אַ שׂימחה בײַ מיר איז, און װאָס פֿאַר אַ נחת איך האָב, אַז עס קומט אַ יום־טובֿ, למשל, פּורים צו דער סעודה. און אַלע קינדער מיט אַלע אײניקלעך קײן עין־הרע, זעצן זיך אױס אַרום טיש, און מע מאַכט המוציא איבער דעם שײנעם גרױסן קלוגן פּורים־קױלעטש, װאָס מיט זאַפֿרען און מיט ראָזשינקעס אַרומגעשטעקט. מיט די גוטע געפֿעפֿערטע און געצוקערטע פֿיש מיט כרײן. מיט די גוטע געלע לאַנגע לאָקשן מיט יױך, און מע נעמט צו קאַפּלעך משקה, אַז גאָט העלפֿט אַ פֿלעשל װימאָראָזיק, אַן אמתער אַ קאַפֿעשאַ, אַ „קאַװעשאַנער“. אָדער אַ גלעזעלע גוטן װישניק, אַבי ס'איז נאָר דאָ. און פֿאַר נױט ― איז אַ פּראָסט ביסל י״ש אױך אַ סחורה. און מע טוט אַ זינג, איך דעם שושנת־יעקבֿ, און נאָך אַ מאָל ― שושנת־יעקבֿ! און װידער אַ מאָל ― שושנת־יעקבֿ! טוען אַ כאַפּ אונטער די קינדער:

צאַהאָ, צאָהאָלע־װעסימכע!

און די קלײנע שקצים, די אײניקלעך, אױפֿן דינעם קולכל:

אור ליהודים! אור ליהודים! אור ליהודים!

און מע גײט נאָך אַ טענצל אױך, ― דעמאָלט װער איז צו מיר גלײַך? װאָס מיר בראָצקי? װער מיר רױטשילד? אַ מלך, װי איר זעט מיר, אַ ייִדן, אַ מלך!

קײן נגיד, הערט איר, בין איך ניט, נאָר נחת פֿון קינדער האָב איך, ברוך־השם, מער פֿון גרעסטן גבֿיר אין כּתרילעװקע!