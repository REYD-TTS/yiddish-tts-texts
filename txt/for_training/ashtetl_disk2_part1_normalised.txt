געזעסן איז עוזר מיט װאָלף דעם שרײַבער בײַ דעם „ריכטיקן בוך“ און האָבן בײדע טיף אין בוך אַרײַנגעקוקט. אין שטוב איז געװען אַ שטילשװײַגעניש, װאָס האָט געדריקט און אין אײנעם עפּעס אַ דרך־ארץ פֿאַרשפּרײט... אױף דעם טיש, װאָס איז געװען פֿאַרװאָרפֿן מיט קלײנע און גרױסע פּאַפּירן און פּאַפּירעלעך, האָבן צװײ גרױסע זילבערנע לײַכטער אַרױסגעשטאַרט און האָבן ערנסט געמאַכט די שטוב. און די טיר האָט געסקריפּעט, און די דינסט האָט זיך געדרײט, איז זי איז אַרײַן מיט פֿולע גלעזער טײ און אַרױס מיט לײדיקע.

אין אַ װינקל שטוב אױף דער קאַנאַפּע זענען געזעסן כאַצקל און בערל, ר' יחזקאלס משפּחה. זײ זענען געזעסן שטיל־שװײַגנדיק, זיך נישט אַ ריר געגעבן, כּדי מען זאָל זײ נישט אָנזען, אַז זײ זאָלן דאָ גאָרנישט אױסמאַכן, און מיט גרױס הכנעה זײַנען זײ יעדע מינוט גרײט געװען צו ערפֿילן דעם קלענסטן פֿאַרלאַנג מיט דעם גרעסטן פֿלײַס און אײַלעניש, װאָ־ װאָס אײנער פֿון טיש װעט באַפֿעלן. נישט אײן מאָל זענען זײ אַלײן אָבער געגאַנגען טרעפֿן, װאָס מען דאַרף, און האָבן זיך מיט אַ מאָל געגעבן אַ לאָז צו דער טיר. בײדע האָבן זיך אָנגעטראָפֿן און האָבן אַ גערודער געמאַכט. האָט זיך װער פֿון טיש אומגעקוקט, האָבן זײ זיך בײדע אין דער שטיל, פֿאַרשעמטערהײט פֿון דער שטוב אַרױסגעגנבֿעט, נאָר אין אַ פּאָר מינוט אַרום האָט מען זײ שױן װײַטער אין שטוב געטראָפֿן זיצן אױף דער קאַנאַפּע, און אײנער האָט דעם צװײטן אין דער שטיל די הענט, די פֿיס געקנײַפּט, געביסן, דער צװײטער האָט אים מיט אַ שטאָך פֿון אַ שפּילקע אָפּגעענטפֿערט, אַנשטאָט אַ װאָרט פֿון מױל אױסצונוצן.

אין מיטן דערינען דערהערט זיך פֿון דרױסן אַן אָנקומעניש. די טיר עפֿנט זיך ברײט און עס באַװײַזן זיך ייִדן, די שטאָט־באַלעבאַטים, נאָך אין שבתדיקע מלבושים אָנגעטון, טײל מיט ציגאַרן, טײל מיט לולקעס, און לאָזן פֿון די בערד אַ געדיכטן רױך אַרױס. די שבתדיקע קלײדער און די װאָכעדיקע לולקעס האָבן נישט אין אײנעם געשטימט, דאָך האָבן זײ צוזאַמען געװאָרפֿן אַ חול־המועדיקן חן, אַ חן פֿון אַ חסידיש־נגידיש. די שטוב איז פֿול געװאָרן מיט רױך פֿון די ציגאַרן. און פֿון געדיכטן רױך האָבן די צװײ ליכטפֿלאַמען אַרױסגעשײַנט, דאָס האָט זײער בעל־הבתּיש אױסגעזען און באַחנט דעם עולם. זײ האָבן געזאָגט דעם ברײטן „גוט־װאָך“ און האָבן פֿאַרנומען, יעדער נאָך זײַן שטאַנד נאָך, פּלעצער אַרום דעם טיש. די טיר האָט איצט מער געסקריפּעט — און פֿון שטוב איז איצט, מיט אַ מאָל אַװעקגענומען געװאָרן דער פֿריִערדיקער דרך־ארצדיקער גײַסט, װאָס האָט געהאַט די שטוב אָנגעפֿילט, אַזױ, אַז בערל און כאַצקל האָבן זיך מיט אַ מאָל מער הײמישער געפֿילט און פֿרײַ געלאָזט די צונגען אַנשטאָט זיך צו קנײַפּן. די שטוב איז צוריק שטוב געװאָרן, מען האָט באַלד די רעכענונגען אַראָפּגענומען, װאָלף שרײַבער האָט געכאַפּט דאָס „ריכטיקע בוך“, און איז דערמיט ערגעץ װוּ פֿאַרשװוּנדן געװאָרן.

אײנער אַ הױכער ייִד מיט אַ לאַנגער ברײטער באָרד, װעלכער האָט גערעדט מער מיט די הענט װי מיטן מױל, און יעדערן מיט אַן עזותקײט דאָס מױל פֿאַרקלאַפּט, איז געװען דער ראָש־האַמעדבאָרים: אַזױ װי די שטאָט, זאָגט ער, האָט קײן פּרנסה נישט, און מע דאַרף נױטיק אַ רבין אין שטאָט, אַז חסידים זאָלן האָבן װוּהין אַרײַנצוקומען אױף אַ יום־טובֿ, אױף אַ שבת, און אַז עס זאָל אַ לעבן װערן, גיט ער אַן עצה, אַז מען זאָל דעם טריסקער רבין, װאָס האָט זיך איצט פֿון ברודער אָפּגעטײלט, אין שטאָט פֿאַרבעטן. דער טריסקער רבי װעט באַשטײן, — ער װײסט עס אױף געװיס — נאָר מיט דעם תּנאַי, אַז מען זאָל אים דעם רבֿס בית־מדרש אַװעקגעבן, און דער שטאָט־רבֿ זאָל אים אַ קװיטל אַרױסגעבן, אַז סנדקאָות געהערן צום טריסקער רבין.

— און אונדזער רבֿ לעבט נישט ביז הונדערט און צװאַנציק יאָר? דו, קהילה־מענטש, מן־הסתּם האָסטו אַפּותּיקי פֿון דײַנעם באַקומען, — האָט געשריִען אַהרן־לײב שוסטער, אַ חבֿרה־מאַן אין „נושׂאי־המיטה“, אַ בלינדער אױף אײן אױג, שױן האַלטנדיק דעם שטעקן אין דער האַנט אַנטקעגן דעם הױכן ייִדן.

אַהרן־ליב שוסטער האָט געהערט צו דער „חבֿרה מענער". די חבֿרה מענער, אָדער די כאַטװע אײצים װעשואַװי מאַיִם, מיט, װי מען האָט זײ אין שטאָט גערופֿן, האָבן געהאַלטן פֿאַרן רבֿ; און די טריסקער חסידים אָבער, האָבן זײער רבין געװאָלט אין שטאָט אַרײַנברענגען.

— מענדל־ליב, פֿון װען אָן ביסטו מיר אַזאַ מאַכער געװאָרן? האָסט שױן קײן פּרוטה נישט און װילסט װײַטער אַ בײנדל אָפּלעקן? האַ? — האָט צום הױכן ייִד געזאָגט אײנער אַ קצבֿ, װאָס האָט אַ מאָל געלערנט מיט אים אין אײן חדר.

— אומעטום זענען זײ דאָ, די פּױערן, מען פֿרעגט אײַך נאָך נישט קײן שאלה. אַז מע װעט אײַך פֿרעגן, װעט איר ענטפֿערן, — האָט דער הױכער ייִד געזאָגט, אַרױפֿרוקנדיק זיך העכער צום טיש צו.

ר' יחזקאל, דער דאָזאָר, דער בעל־הבית פֿון שטאָט, איז זיך געזעסן און האָט אױסגעהאָרכט די מחלוקת און האָט שטיל געשװיגן, קוקנדיק אױפֿן מחותּן, װאָס װעט ער זאָגן.

— צװישן אונדז רעדנדיק, װער קומט צו „אים“ הײַנט אַהער? װאָס פֿאַר אַ נאָמען האָט ער? און װאָס איז ער אין אמתן? — האָט דער הױכער ייִד פֿאַרשטײן געגעבן ר' יחזקאלן אין דער שטיל.

— גוט־װאָך! — גיט מיט אַ מאָל אַ קלונג אין שטוב, און דער „גוט־װאָך“ איז עפּעס געװען, גאָר אַ באַזונדערער, — ער איז נישט בטל געװאָרן צװישן די אַנדערע גוט־װאָכס. טײל האָבן זיך אומגעקוקט צו זען, װער דאָס איז, און געװען איז עס ר' יצחק ייִדלס. ר' יצחק יודלס איז אַ ייִד מיט אַ באַזונדערן „מײן". איזן איז עס אַ קלײן ייִדל, נאָר אַ ברײטס מיט אַ דיק בײַכל, װאָס רעדט נישט, נאָר עס קװיטשעט זינגענדיק; עס קוקט נישט, נאָר עס באַפֿעלט מיט די אױגן. אַז עס װיל, איז עס גוט װי אַ טײַבל, און שלעכט װי אַ שלאַנג. שטענדיק די ציגאַר אין מױל, מעג זי זײַן אָנגעצונדן, מעג זי זײַן אױסגעלאָשן, און דאָס ריטשן זײַנס מיט די פֿיס זאָגט אָן אַ פֿערטל שעה פֿריִער, אַז ער קומט... יעדערן דוצט ער, מיט אַלעמען איז ער „פּאַן בראַט". ער פֿירט די ראָלע פֿון אַ גרױסן חסיד, און זאָגט אַלעמען מוסר, און אַלע האָבן מורא פֿאַר אים, ער האַלט גאַנץ װינציק פֿון די אַלע רבנים, װאָס ייִדן האַלטן פֿון זײ, ער מאַכט זײ אַװעק מיט דער האַנט. מיט דעם שטאָט־רבֿ איז ער אין אַ באַשטענדיקער מחלוקת.

טרעפֿט זיך אַ שאלה, פּסקנט ער אַלײן. זאָגט אױפֿן רבֿ, אַז ער איז אַ גראָבער יונג און אַלע האָרכן אױס, און װוּנדערן זיך און האָבן מורא פֿאַר אים.

עוזר, װאָס איז די גאַנצע צײַט געװען קאַלט אין האָט זיך אױסגעהערט רויִק, איבער װאָס מען קריגט זיך, דערזעענדיק ר' יצחק ייִדלס, װעלכער פֿלעגט אים אַלע מאָל אױף די פּלײצעס קלאַפּן אין שטיבל, איז גאָר אַן אַנדערע מענטש געװאָרן, — אַ חסיד.

— װאָס איז, מען פֿרעגט אײַך נאָך נישט — האָט ער געשריגן צו די באַלעבאַטים.

ר' יחזקאל און ר' חײם ראָזנקראַנץ געהערן צו די באַלעבאַטים. זײ דאַװענען און חבֿרן זיך מיט די באַלעבאַטים. זײ קענען אַפֿילו נישט לערנען, נאָר זײ זענען יאָדײע־סױפֿער. זײ זענען פֿון די באַלעבאַטים, װאָס האָבן דרך־ארץ פֿאַר אַ למדן און װערן בטל פֿאַר זײ. אַ ייִד אַ למדן זאָגט אַ װאָרט, כאָטש עס איז נישט אַזױ גלײַך, װאָס פֿון אונדז אײנער טאָר דאָס נישט זאָגן, דאָך מן־הסתּם װײסט ער װאָס ער זאָגט. דערפֿאַר האָט ר' יחזקאל שטיל געשװיגן כאָטש ער האָט מיטגעהאַלטן מיט די באַלעבאַטים.

ר' יחזקאלס האָפֿענונג איז געװען צו האָבן אַ קינד אַ למדן, אַ מענטשן פֿון „יענער װעלט“, װאָס זאָל זיצן און לערנען, און ער האָט טאַקע דערפֿאַר ר' יצחק ייִדלס פֿאַר אַ מלמד צו זײַנע קינדער געהאַלטן. דער עלטערער זון איז אָבער נאָך בחורװײַז אין געשעפֿט אַרײַן, „צוגעכאַפּט זיך", און צו ביסלעכװײַז די תּורה פֿאַרלאָזט. אײנס נאָר איז אים נאָך איבערגעבליבן, — װאָס ער האַלט זיך פֿאַר אַ חסיד, דאַװנט אין שטיבל און חבֿרט זיך מיט ר' יצחק ייִדלס. און איצט, זעענדיק, אַז זײַן עוזר און מאָטל האַלטן מיט מיט ר' יצחק ייִדלס, מיט די חסידים, האָט עס דעם אַלטן הנאה געטאָן: חסידים, עס איז עפּעס גאָר אַנדערש — פֿאַר זײער רבין... און ר' יחזקאל האָט זיך גאָרנישט אָנגערופֿן.

ר' יחזקאל האָט פֿאַר זײַן ייִנגסטער טאָכטער, די בת־זקנים, לאהלע, געװאָלט אַ למדן און אַ בעל־ייִחוס פֿאַר אַן אײדעם זיך נעמען, אַז דער אײדעם זאָל קעסט עסן כּל־ימיו און תּורה לערנען, אַז אױף דער עלטער, װען ר' יחזקאל װעט אין דער הײם שױן זיצן, זאָל ער אין דער שטוב דעם קול־התּורה הערן. ער האָט די זאַך איבערגעגעבן ר' יצחק ייִדלס. ר' יצחק ייִדלס „גוט־װאָך", װאָס האָט אַזױ קלינגענדיק אין שטוב אָפּגעקנאַקט, האָט דעם אַלטן עפּעס הנאה געטון. אין זײַן הױז — חסידים, און דער אַלטער האָט שױן גענומען פֿאַנטאַזירן װעגן דעם אײדעם דעם למדן. ער האָט זיך אױפֿגעהױבן און אַריבערגעװוּנקען צו דעם מחותּן ר' חײמען, אַז ער זאָל מיט אים אין אַ צװײטן שטוב אַרײַן (אַזױ איז שױן אײַנגעפֿירט בײַ די אַלטע, אַז קײנער שטעקט נישט די האַנט אין קאַלטן װאַסער אַרײַן, אַז דער צװײטער װײסט נישט דערפֿון). ר' יצחק ייִדלס האָט נאָך אַ לאַנגן אומקוקן צו דער „חבֿרה“ אַ װאָרט געװאָרפֿן:

— אײַלט אײַך נישט אַזױ, און װוּ זענען מיר עפּעס? — און איז מיט שאַרנדיקע טריט אין די צװײטע שטוב אַרײַן צו די אַלטע.

— ר' מרדכי קױנסקעװאָליער שרײַבט דאָך מיר, אַז איר האָט זיך מיט אים געזען אין טריסק, אַז איר קענט זײַן בחור, נו, װאָס דאַרף מען מער?

און פֿון דער שטוב האָט זיך געהערט אַהרן־ליבס קלאַפּן מיטן שטעקן אין טיש: „געהרגעט קענען זײ װערן, אײדער"...

די װײַבער האָבן זיך אין עסשטוב בײַ מלכּהלען, ר' יחזקאלס װײַב, פֿאַרזאַמלט. עס איז אַ מינהג בײַ מלכּהלען אין שבת צו־נאַכטס פֿון גרױסן רעכענונג אױף פּסח דאָס לעצטע שמאַלץ אױסצולאָזן. אין יענער שטוב זיצן די מאַנספּאַרשױנען בײַם יאָר־רעכענונג, עס הערט זיך פֿון דאָרט אַ שטיל גערױש, װאָס זאָגט אױס די ערנסטקײט פֿון אינעװײניק. די דינסט דרײט זיך, טראָגט אַרײַן גלעזער טײ און נעמט אַרױס לײדיקע גלעזער, און יעדעס מאָל, װען די טיר עפֿנט זיך, שלאָגט פֿון דאָרט אַרױס אַ רױך פֿון ציגאַרן און אַ ליאַרעם, װאָס פֿאַרשטומט אױף אַ װײַלע די װײַבערישע געשמועסן, און די װײַבער קריגן דרך־ארץ פֿאַר „דרינען"... דאָ, אין דער שטוב, זיצן די װײַבער און מאַכן זיך „נאַריש“ אין דרײדל. אין דרײדל הײסט עס, אָבער זײ שפּילן גאָר אין „זעקס און זעכציק" מיט אַ טאַליע קאָרטן, װעלכע די מאַנספּאַרשױנען האָבן די קינדער געגעבן צו שפּילן זיך. די ייִנגלעך שטײען בײַ די מאַמעס און ציִען „קאָנגעלט", די מאַמעס שטופּן זײ אָפּ פֿון זיך, און די ייִנגלעך שטײען אַלץ װײַטער און טוען דאָס זײעריקע. אין מיטן קומט גאָר צו לױפֿן אַ ייִנגל, כאַפּט אַרױס דעם „קאָן" פֿון טעצל און אַנטלױפֿט װוּ דער פֿעפֿער װאַקסט — און גײ טו אים עפּעס!

דער אַלטער דור װײַבער טראָגט טיפֿע הױבן מיט פֿאַרשידענע קאָלירטע בענדער און ברײטע שטערן־טיכלעך, װעלכע זענען אין שפּיצן אױסגעשניצט, און אין יעדע שפּיץ פֿינקלט זיך אַן אַנדער צירונג: אין אײן שפּיץ — אַ רױטע קרעל, אין צװײטן שימערט אַ בריליאַנט, און דאָס װאַרפֿט איבער דעם אַלט געקנײטשטן, גלענצנדיקן שטערן אַ שבת־מלכּה־חן; דער יונגער דור טראָגט שױן שײטלעך מיט פֿאַרשידענע מאָדנע לאָקן און די צירונג אין די שײטלען אַרײַנגעשטעקט. די קלײדער זענען מערסטנטײלס פֿון פּערסישע טיכער־שטאָף אין פֿאַרשידענע קאָלירן, װאָס איז דענצמאָל די מאָדע געװען, און געמאַכט זענען זײ אױך געװען נאָך דער דענצמאָלדיקע מאָדע — פֿאַלדן אױף פֿאַלדן, אײן פֿאַלד אַרײַן מיטן קאָפּ אין די צװײטע; דאָ מישן זיך די פֿאַלדן אױס און לײגן זיך צוזאַמען, דאָרט צעגײען זײ זיך שױן אין צװײ באַזונדערע װעגן. אױף די הערצער טראָגן זײ אַלע „האַרץ־ברעטלעך“. דאָס איז אַ לאַנג פֿירקאַנטיק שטיק סאַמעט, אױף װעלכן עס זענען אױפֿגעהאָנגען װי אױף אַ שילד די מתּנות, װאָס דאָס װײַבל האָט באַקומען, װען זי איז אַ כּלה געװען. איטע די שנור, גאָלדעלע די טאָכטער זענען געזעסן אײנע אַנטקעגן די צװײטע און בײדע זענען זײ געװען שטיל (װאָרעם זײ זענען ברוגז צװישן זיך, הײַנט איז דער רעכענונג...). און אַז אײנע האָט זיך פֿון איר אָרט אױפֿגעהױבן, האָט די צװײטע עפּעס מאָדנע די ליפּן פֿאַרקרימט, די אױגן צום באַלקן פֿאַרגלײזט און לײַכט אָפּגעזיפֿצט. דאָס איז געװען אַ מין ברוגז־מינע.

זײ האָבן געשפּילט און דער אָנפֿירער פֿון שפּיל איז געװען אַ ייִדל, אַ „דײַטשל", אַן „אײַנגײער" און אַ „אַרױסגײער" בײַ מלכּהלען, װי אין אַנדערע הײַזער. גערופֿן האָט מען אים אױך „דאָס װײַבעריש ייִדל". שױן דענצמאָל האָט ער געטראָגן דײַטשמעריש, אַ קורץ רעקל און אַזאַ מין זיבן־קאַנטיק היטל מיט אַ גלאַנצנדיקן דאַשעק. געטראָגן האָט ער דײַטשמעריש נישט אַזױ לשם דײַטש, נאָר װי איבער גלאַט אַזױ, װײַל עס פּאַסט פֿאַר אַזאַ מין װײַבעריש ייִדל צו טראָגן „דײַטש". געװוּסט האָט ער צו יעדער קרענק אַזאַ מין רפֿואה, װאָס ער פֿלעגט עס אָנרופֿן „קאָרפּוס דעליקטו". מיט די דײַטשן רעדט ער פּױליש, און שרײַבט „פּראָשעניעס" אױך אױף פּױליש, דערפֿאַר פֿלעגט מען אים אין שטעטל רופֿן „מאַכער". איזן איז עס אַזאַ מין ייִדל, װאָס אומעטום קומט עס, אומעטום איז עס הײמיש, װאָס אַלעמען זאָגט ער „דו“ און װאָס אַלע זאָגן אים „דו“. צום מערסטנס פֿלעגט ער זיך חבֿרן מיט װײַבער, און עפּעס אַזױ װי אים װאָלט מען מתּיר געװען, פֿאַרברענגט ער צװישן זײ פֿראַנק און פֿרײַ. ער װײסט פֿון זײערע סודות, און עס מאַכט גאָרנישט אױס — „אַ האַלבע ייִדענע“. אַלעמען פֿלעגט ער אײַננעמען מיט זײַנע גלײַכע װערטלעך. ער האָט גערעדט, האָט מען געלאַכט, כאָטש עס איז מער נאַרישער געװען װי לאַכעדיקס. ער פֿלעגט זיך דעם קאָלנער פֿון פּאַלטאָ אַװעקשטעלן, דאָס היטל זיך פֿאַרדרײען, מאַכן זיך דרעמלען און דאָס בערדל פֿלעגט זיך שאָקלען, — איז גענוג געװען, אַז עס זאָל ברענגען צום געלעכטער.

הײַנט, שבת צו־נאַכטס פֿון גרױסן יאָר־רעכענונג, איז אים אַװדאי געקומען, אַז ער זאָל זיך געפֿינען בײַ ר' יחזקאלן. פֿון קיך טראָגט זיך אַ ריח פֿון געפּרעגלטע שמאַלץ, און געװוּסט האָט ער, אַז נאָך דעם רעכענונג װעט זײַן די גרױסע מלװה־מלכּה, װי עס איז שױן דער מינהג בײַ ר' יחזקאלן פֿון קדמונים אָן.

בײַ אַ װינקעלע טיש איז געזעסן לאהלע, דאָס כּלה־מײדל. פֿון די פֿרישע גערײטלטע באַקן האָט דאָס יונגע בלוט אַרױסגעקושט זיך... אַזױ אַז, װי דאָס בלוט פֿון אַ רױז, װאָס רױטלט זיך אױף דעם סאַמעט־בלעטל, װען די זון גליט דערױף. די אױגן שטילע. רויִק זענען זײ פֿאַר זיך געװען אײַנגעפֿאַסט אין דעם ברײטן גרױסן אױגנלאָך, און דאָס דיניטשקע ציטערנדיקע הײַטל האָט געהיט דאָס אױג. דער אױבער־שומר, די שװאַרצע ברעם, װאָס הענגט אױף דעם ראַנד פֿון דעם גרױסן װײַסן שטערן, װאָס זעט אױס װי אַ מענטשן־קרױן פֿון גאָט געשענקט, האָט זיך אין דער שטיל דעם אױג צוגעקוקט און אַלעם דעם אױג נאָכגעמאַכט... די האָר אין צװײ צעפּ פֿאַרפֿלאָכטן, חנעװדיק און מײדל־ציטערנדיק האָבן זײ זיך איבער אירע אײדעלע ציטערנדיקע אַקסל אַראָפּגעלאָזט. זי איז געזעסן פֿאַר זיך, און אַ כּלה־חן האָט פֿון איר געזיכט אַראָפּגעלױכטן צנועהדיק און שטיל שװײַגנדיק. יעדעס מאָל, װען עס האָט זיך געהערט דעם דײַטשלס קול, האָט איר האַרץ לײַכט אױפֿגעציטערט, און די יונגע ברוסט האָט דענצמאָל לײַכט זיך באַװעגט. זי האָט מורא געהאַט, אַז דאָס דײַטשל זאָל זי נישט טשעפּען, נאָר באַלד איז אױף איר אױך די צײַט געקומען.

— װײסט, דער שדכן זיצט דערינען מיטן טאַטן און שמועסן װעגן אַ שידוך.

זי האָט דעם קאָפּ אַראָפּגעבױגן און אים פֿון זיך מיט אירע לײַכטע װײַסע הענט אָפּגעשטופּט.

— אַזױ װי עס קען אױף דער לבֿנה ראָש־חודש־רעטעכלעך װאַקסן, אַזױ װעסטו דעם חתן קריגן.

אין שטוב האָט געקלונגען אַ געלעכטער.

לאהלע האָט זיך פֿלינק פֿון טיש אױפֿגעכאַפּט און איז פֿאַר חרפּה פֿאַרשװוּנדן געװאָרן.

אױף די װענט פֿון דער גרױסער, לאַנגער קיך האָט דאָס קופּער אַראָפּגעפֿונקלט. און אײן ראָנדל האָט איבערגעװינקט צום צװײטן, װאָס איז געהאָנגען קעגן אים אױף דער צװײטער װאַנט. די דיקע בײַכיקע בעקנס, די קופּערנע אױסגעצױגענע בראָטפֿאַנען, די הױכע קריגן מיט פֿאַרשידענע שנױצן האָבן בעל־הבתּיש פֿון די װענט אַראָפּגעהאָנגען, פֿאַרשפּרײט אַרום זיך אַ הײמישקײט און דערצײלט פֿון גוטע געװעזענע צײַטן... אין אױװן פֿלאַקערט עס, און טיפֿע ברײט בײַכיקע קופּערנע טעפּ שטײען און קאָכן און קאָכן, און דער פֿרישער, פֿעטער גריװן־גערוך לײגט זיך איבער דער קיך און דערצײלט עפּעס פֿון הײמישע זאַכן... אױף דעם לאַנגן פֿלײשיקן טיש, װעלכער איז מיט אַ לאַנגן קופּערנעם בלעך באַקלאַפּט, שטײען אָנגעשטעלט טיפֿע בעקן, קלײנע און גרױסע, גרײט דאָס שמאַלץ אין זיך אַרײַנצונעמען.

בײַ דער קיך אין אַ װינקעלע זיצט רחל־לאה, די אײַנגײערין. אַ הױכע, אַלטע ייִדענע מיט װערצעלעך אױף דער גאָמבע, און צװײ־דרײַ לאַנגע האָר ציִען זיך פֿון די װערצלעך אַרױס. די אַלטע, גרױע קאַץ ליגט אין איר שױס און לעקט איר די אײַנגעדאַרטע בײנערדיקע הענט. אַרום איר שטײען מלכּהלעס אײניקלעך, ייִנגלעך מיט מײדלעך, טײל אין הײַזלעך, טײל אין קלײדלעך, טײל אין שירצלעך, טײל אין ציצה־כּנפֿותלעך, און האָרכן אױס, װאָס די באָבע דערצײלט, אַ מעשׂה מיט אַ „פֿײַערדיקן הענטל בײַם שמאַלץ פּרעגלען“.

אַ מאָל, שױן לאַנג, דערצײלט זי, האָט אַ ייִדענע שמאַלץ אין אַ פֿײַערקע געפּרעגלט, האָט זי דעם טאָפּ פֿון פֿײַערקע אַרױסגענומען, זעט זי, עס שטעקט פֿון פֿײַער אַ פֿײַערדיק הענטל אַרױס, און עס הערט זיך אַ שטימע: „גוטע פֿרױ, גוטע פֿרױ, גיב מיר אַ פּאָר גריװן, װעט קײן עין־הרע אין שמאַלץ נישט אַרײַנקומען". האָט זי טאַקע אַזױ געטאָן. האָט זי אָנגעהױבן גיסן שמאַלץ. גיסן אײן טאָפּ, גיסט צװײ, גיסט דרײַ, גיסט זעקס, גיסט אַכט, גיסט צען, ביז זי האָט שױן מער קײן טעפּ נישט געהאַט — האָט עס אױפֿגעהערט.

די קינדער האָרכן אױס און װאַרטן מיט שרעק ביז מען װעט דעם טאָפּ פֿון די פֿײַערקע אַרױסנעמען, אַז זײ זאָלן כאָטש זוכה זײַן צו זען דאָס פֿײַערדיקע הענטל.

דערװײַל שלאָפֿט רחל־לאה אײַן, און די אַלטע הױב (אַ גילגול פֿון מלכּהלעס, די בעל־הביתטעס הױב) מיט די אַלטע, ברײטע בענדער לאָזן זיך איר איבערן אַלטן, אײַנגעקנײטשטן שטערן. דענצמאָל נעמט אַ ייִנגל און שטעקט דאָס הענטל אױס און גיט אַ צופּ די אַלטע באָבע בײַ די האָר פֿון װאָרצל.

— האָב, האָב, האָב — מאַכן די אַלטע, אײַנגעשרומפּענע אױסגעדאַרטע ליפּן, און פּרוּװן כאַפּן דעם קינדס פֿינגערל אין דעם אָנצײנערדיקן מױל אַרײַן.

— באָבעשי, פֿאַר װאָס װאַקסן אײַך די האָר אױף די װאָרצעלעך? — פֿרעגן די קינדערלעך.

— װײַל איך מאַך מיר אַלײן הבֿדלה, און טרינק פֿון הבֿדלה־װײַן, — ענטפֿערט די אַלטע מיט אַ האַלב־פֿאַרשלאָסענע אױגן און מיט אַ אַלט פֿאַרקרימט געלעכטערל אױף די אַלטע פֿאַרקרימטע ליפּן.

און װען די אַלטע מאַכט זיך נאַריש מיט די קינדער, איז כאַצקעלע, דאָס עלטסטע אײניקל, אַ ייִנגל פֿון אַ יאָר צען, שטאַרק פֿאַרנומען מיט אַ דרײדל גיסן. אין דער קיך האָט ער אַן אײַנגעבױגענע לעפֿל מיט צין אַרײַנגעשטעלט, און איצט פּאַקט ער די פֿאָרעם אין אַ הױפֿן זאַמד אײַן.

און דאָרט בײַם אַנדער װינקל קיך, װײַט פֿון יום־טובֿדיקן, זיצט יענטע דאָס דינסטמײדל בײַ אַ גרױסן עמער מיט װאַסער און שײלט די קאַרטאָפֿליעס, װאָס ליגן אין איר שױס, און װאַרפֿט זײ אין אַן עמער װאַסער אַרײַן, צו די גרױסע מלװה־מלכּה...

נאָטע הינטער איר צופּט זי בײַ די בלוט־שפּראָצנדיקע האַנט: — יענטע, װאָס װעט זײַן?...

— זאָלסט אַזױ לעבן, װי דו װעסט מיט מיר חתונה האָבן...

דער מתנגדישער רבֿ און דער חסידישער רבי: קאַפּיטל פֿיר.

עס איז געקומען ל"ג־בעומר.

און די גוטע מוטער ערד, װאָס האָט מיט איר חסד אױף זיך דער שטאָטס הײַזלעך געטראָגן און אַלץ, װאָס געפֿינט זיך אין זײ און אױסער זײ, האָט זיך מיט גאָטס לײַטזעליקײט ערפֿרישט, באַקלײדט פֿון קאָפּ ביז די פֿיס מיט גרעזלעכס, בלעטעלעך. גרינינקע קעפּעלעך האָבן זיך פֿון אונטערן געהילץ, פֿון אונטער שטײן און בײן אַרױסגעריסן, געשפּראָצט, און מיט אַ ליבע, פֿרומער מינע האָט זיך דאָס גרעזעלע געשאָקלט אַהין און אַהער און גענאָגט זײַן ביסל בידנע חיונה פֿון דער מוטער ערד. און די מוטער ערד האָט אירע פֿולע בריסטן אױסגעשטעלט און אָנגעזױגן און אָנגעקאָרמעט יעדעס אָפֿענע מײַלעכל, װאָס האָט נאָר בדעה געהאַט צו זױגן. אַלץ אַרום, טאַטע אין הימל, האָט מקײם געװען דײַן שליחות, געהאָרכט און געטאָן דאָס, װאָס דו האָסט זײ באַפֿױלן פֿון ששת־ימי־בראשית אָן: דאָס גרעזעלע איז געװאַקסן, געצױגן זיך, װײַל זײַן מיצװה איז צו װאַקסן, די פֿױגעלעך האָבן זיך זײער נעסט געמאַכט איבער די פֿענצטערלעך פֿון דער אַלטער װײַבערישער שול און האָבן אַ גאַנצן טאָג אין דײַן פֿרום בית־המדרש־געסל, פֿון װאַנעט עס טוט זיך הערן דער הײליקער קול־התּורה, אַרומגעשפּרונגען, אַרומגעטאַנצט פֿון דעכל צו דעכל, אױפֿן פֿענצטער פֿון אַלטן בית־מדרש אונטערגעשפּרונגען, אַ קדושה געכאַפּט, אַ שמײ־ראַבאָ, אַ װאָרט תּורה אונטערגעכאַפּט, און אַװעקגעשפּרונגען, אױף דער ערד זיך געשטעלט מיט אַ קװיטש — ברכה, און געכאַפּט אַ קרישעלע בײגל, זעמל, פּוטערברױט, אַ, װאָס אַ חדר־ייִנגעלע האָט דעריבער אַ ברכה געהאַט געמאַכט, און איז דערמיט אַװעקגעפֿלױגן און מיט דעם זײערע נשמות, װאָס זענען געװאָרן פֿאַרװאָגלט אין פֿײגלעך, מתקן געװען.

און דײַנע הימלען אין דער הױך האָבן זיך אױסגעצױגן, אײנער אין דעם צװײטן אַרײַנגעפֿלאָסן, און גאַנץ װײַט און ברײט אין פֿרעמדע לענדער אַרײַן האָבן זײ זיך פֿאַרבלאָנדזשעט און באַשיצט דײַן קלײן װעלטל, אַזױ װי דו האָסט זײ אָנגעזאָגט פֿון אָנהײב אָן. און דאָס װאַסער הינטערן שטעטל האָט זיך װי אַ שטיל געבעט, מיט װעלכן ער װאָלט דיך דאַנקען געװאָלט, טאַטע אײנציקער, פֿאַר אַלץ, געגאָסן כװאַליע־אױס, כװאַליע־אײַן, פֿון פֿרעמדע לענדער אין פֿרעמדע לענדער. דורכרײַזנדיק, האָט עס אַ שטילע, לאַנגע געשיכטע דערצײלט אױף אַ װאַסערשפּראַך. און פֿון װאַסער זענען אױפֿגעגאַנגען באַהאַלטענע טױװאָלקן און האָבן באַהױכט דײַנע פֿעלדער, װאָס האָבן זיך אין דער לענג און אין דער ברײט אױסגעשפּרײט. די טױװאָלקן זענען געלעגן איבער די פֿעלדער גאַנצע נעכט און זײ אָנגעטרונקען און באַפֿרישט. און פֿון די פֿעלדער האָבן זיך געטראָגן באַהאַלטענע ריחות אין דער לופֿט אַרום און פֿאַרפֿולט מיט לעבן, ערקװיקט און ערפֿרישט יעדעס דײַן באַשעפֿעניש, װאָס זײ האָבן אױפֿן װעג געטראָפֿן.

ל"ג־בעומר. אין דער גאַס פֿאַר טיר און טױער זיצן װײַבער, בעל־הביתטעס מיט שטריקנאָדלען אין די הענט, שטריקן זאָקן און דערצײלן מעשׂיות. און די חדר־ייִנגלעך, װאָס זענען אין שטאָט איבערגעבליבן, שטײען בײַ זײ און ציִען די מאַמעס שירצן: מאַמע, אַ צװײער!... די פֿרומע רביצין, אָנגעטאָן אין חול־המועדיקן װײַסן שאַל, זיצט פֿאַר איר טיר, אַרום איר די כּלי־קודש־װײַבער — די שוחטקע מיט דעם חזנס װײַב. אױף די פּאָר אײנציקע בײמער, װאָס זענען פֿאַרװאָרפֿן אין געסל (װאָס קײנער װײסט נישט, װער עס האָט זײ דאָ אײַנגעפֿלאַנצט), ציִען זיך חדר־ייִנגלעך און רײַסן צװײַגלעך. פֿון פֿעלד קומען צו גײן באָרװעסע ייִנגלעך מיט פּעק געלע פֿעלדבלומען אין די הענט, און רופֿן אין דער גאַס:

נאַ דיר בלומען, גיב מיר קנעפּ,

נאַ דיר בלומען, גיב מיר קנעפּ!

די קינדער קומען אָן צו לױפֿן, רינגלען זײ אַרום, רײַסן אָפּ די קנעפּלעך פֿון די הײַזלעך, פֿון די קאַפּאָטקעלעך און קױפֿן בלומען, קערן זיך אום צוריק צו זײערע מאַמעס מיט הענט בלומען און אַראָפּגעלאָזטע תּחתּונימלעך...

אין מיטן מאַרק װערט פּלוצלינג אױסגעשפּרײט אַ לאַנגע, ברײטע פּלאַכטע, און עס דערהערט זיך אַ קאַטערינקע שפּילן. קינדער קומען אָן צו לױפֿן פֿון אַלע עקן, דערנאָך עלטערע מענטשן. מע שטעלט זיך אַרום, מען רינגלט אַרום, און אײנער אין אַ פֿאַרדרײטן הוט אָן אַ דאַשעק, אָנגעצױגן אין עפּעס אַ מין געשטריקט העמדל און אָנגעגאַרטלט אין אַ ברײטן פּאַסעק, אין שיך און זאָקן, דרײט זיך אַרום און אַרום דעם רעדל מיט אַ קאַנטשיק אין דער האַנט און האַקט איבער די קעפּ, און װאַרפֿט היטלעך אין די קופּקע אַרײַן, און די קאַטערינקע שפּילט צו. פּלוצעם װײַזט זיך אַ הױכער יונג אין אַ אָפּגעקרײט פּנים, אָנגעטון אין אַ פּאָר גאַנצע הױזן פֿון אױבן ביז אַראָפּ, מיט אַ זײגער אױסגעמאָלט אױף די הױזן אױף די סאַמע „זײַט־מיר־מוחל“... אױפֿן בױך שטעלט ער זיך אַרױף אַ הױכן דראָנג, און אױפֿן שפּיץ דראָנג לעבט אַ גאַנצע משפּחה, װעלכע מאַכט נאָך קונצן דערצו. די קאַטערינקע שפּילט צו, און דער מענטש מיט דעם קאַנטשיק אין דער האַנט קלאַפּט איבער פּנימער, איבער נאַקעטע קעפּ. עס װײַזט זיך אַ האַלב נאַקעט מײדל אין אַ קורץ קלײדל ביז צו די קני, מיט בלאָנדע צעלאָזטע האָר, פֿאַרקעמט און אײַנגעפֿלאָכטן מיט פֿאַרשידענע קײטעלעך און קמיעות, מיט אַ חנעװדיק נעזל, און אַ פּאָר רױטע בעקעלעך, און ברעכט זיך אין אַ רײף... ס'װײַזט זיך נאָך אײנער, װאָס שלינגט שװערדן אײַן, אײנס נאָך דעם צװײטן, און דערנאָך קומט אַ צװײטער און שלעפּט אים גאָר פֿון מױל אַרױס, אַנשטאָט די שװערדן — לאַנגע טיכלעך מיט װײַבערישע קאָפּקעס, און גײ פֿרעג זײ קשיות! און די קאַטערינקע שפּילט צו, און דער מענטש מיטן קאַנטשיק קלאַפּט איבער די קעפּ, איבער פּנימער.

געװען איז אַ מאָל אַ ייִד אַ שנײַדער אין שטאָט. מען האָט נישט געװוּסט, פֿון װאַנעט עס קומט אַ ייִד, און װוּ אַהין עס גײט אַ ייִד. ער איז געװען אײנער פֿון די טױזנט, װאָס זײער לעבן גײט װי אַ שאָטן דורך פֿאַר אונדזערע אױגן װאָס קײנער מערקט נישט נישט זײער געבױרן װערן, און נישט זײער שטאַרבן. דאָס ברױט, װעלכעס זײ עסן, מוז װאַקסן אױף באַהאַלטענע פֿעלדער, און דאָס פֿלײש, װאָס זײ עסן, מוז זײַן פֿון אַזעלכע בהמות, װאָס פֿיטערן זיך אין פֿאַרבאָרגענע לאָנקעס, — אַז נישט װאָלט מען זיך אַ מאָל געפֿרעגט, װוּ איז דאָס ברױט אַהינגעקומען פֿון די פֿעלדער? װוּ זענען די בהמות אַװעקגענומען פֿון די לאָנקעס?...

אַ ייִד, אַ שנײַדער, מיט קײנעם נישט געהאַט קײן געשעפֿטן, אױסער מיט אײן גאָט, זײַן באַשעפֿער. די נאַכט דעקט נאָך דעם הימל צו, װען דער שנײַדער גרײט זיך אין בית־מדרש אַרײַן. באַהאַלטן הינטער אַן אױװן, בײַ אַ שראַנק ספֿרים, דאַנקט ער זײַן באַשעפֿער דערפֿאַר, װאָס ער האָט אים באַשאַפֿן, פֿאַר דעם ברױט, מיט װעלכן ער דערנערט זיך, און פֿאַר דעם חסד, װאָס ער װעט טאָן מיט אים נאָך זײַן טױט און װעט אים צונעמען צו זיך. קײנער זעט נישט װען עס גײט אַ ייִד אַ שנײַדער אין בית־מדרש אַרײַן, װען עס זיצט אַ שנײַדער בײַ אַ פּױערס סערמיענגע. און זעט מען אים, דאַכט זיך, עפּעס שױן אַזױנס אַ געװײנלעכעס, װי דער קלאָץ, װאָס שטײט אין מיטן מאַרק. עס פֿרעגט שױן קײנער נישט, צו װאָס שטײט אַ קלאָץ? צו װען אַ קלאָץ?

זײַן װײַב, חנה די שנײַדערין, האָט אױף זיך גענומען אַ מיצװה בירושה (איבערגענומען פֿון דער מאַמען עליה־השלום, און די מאַמע פֿון דער באָבע, און אַזױ אײן דור נאָכן צװײטן): יעדן פֿרײַטיק פֿאַרנאַכט אין דער אַלטער װײַבערישער שול צװײ ליכטלעך אָנצוצינדן. עס האָט קײנער נישט געפֿרעגט, װער עס צינדט אָן די צװײ נשמה־ליכטלעך, װאָס פֿינקלען זיך יעדן פֿרײַטיק־צו־נאַכטס פֿון דער אַלטער װײַבערישער שול אַראָפּ, צי זענען די אַלטע בעל־הביתטעס פֿון די קבֿרים אױפֿגעשטאַנען? מען װאָלט זיך מער געװוּנדערט, אַז מע װאָלט אַ מאָל אַזױ אין אַ שײנעם פֿרײַטיק־צו־נאַכטס די צװײ ליכטלעך נישט געזען. װאָלט מען דעמאָלט באַמערקט, אַז עס פֿעלט עפּעס אין דער שול (כאָטש װאָס, װאָלט קײנער נישט געקענט טרעפֿן). און פֿאַר די צװײ ליכטלעך, װאָס די פּראָסטע מאַמעס צינדן אַזױ לאַנג אָן אײנע נאָך די צװײטע, האָט זײ גאָט באַלױנט און האָט זײ אָפּגעגעבן אײן ליכט, ר' דודל, דעם רבֿ פֿון דער שטאָט.

נאָך אַ לאַנגער צײַט, װי חנה די שנײַדערין האָט קײן קינדער נישט געהאַט, האָט גאָט דערהערט איר געבעט און האָט איר אַ זון געשאָנקען. זי האָט אים אַ נאָמען געגעבן ר' דודל, און דאָס איז טאַקע ר' דודל, דער הײַנטיקער רבֿ פֿון שטאָט.

באַלד פֿון קלײנערהײט אָן האָט זיך דודל אַרױסגעװיזן אַנדערש פֿון אַנדערע קינדער. אַ סידורל װאָס דער טאַטע האָט אים געקױפֿט „אַלף־בית" זיך אױסצולערנען, האַלט ער נאָך אין דער בוזעם־קעשענע ביז הײַנטיקן טאָג. אָן אַ פֿאַרדעקטן קאָפּ האָט ער אין װיגל נישט געװאָלט אײַנשלאָפֿן. נאָכן יאָר האָט ער שױן די ברכה געפּלאַפּלט איבער דער מוטערס ברוסט.

געלערנט אין חדר מיט גרױס התמדה. נישט פֿלינק איז דער קאָפּ, נאָר דאָס, װאָס קומט אַרײַן, גײט שױן נישט אַרױס, און פֿרום, אָפּגעהיטן, ער גײט זיך זײַן „אָקסנשריט“, נישט אױף קײן האָר פֿון שולחן־ערוך אָפּצוטרעטן.

הונדערט און אײן מאָל האָט ער די הוראה געחזרט און געלײענט זי אױסנװײניק מיט די העראָט, מיטן פֿינגער געטײַטלט, פֿאַרבונדן די אױגן, אױפֿן טאָװל, װוּ יעדער אות שטײט.

אַז ר' בערל זכרונו לבֿרכה, דער אַלטער רבֿ פֿון דער שטאָט, איז ניפֿטר געװאָרן און האָט נישט איבערגעלאָזט קײן ממלא־מקומו, נאָר אַ דערװאַקסענע יתומה, װאָס מע דאַרף זי חתונה מאַכן, האָבן באַלעבאַטים אָנגעהױבן צו רעדן, אַז דודל זאָל חתונה האָבן מיט דער יתומה און ממלא־מקום זײַן.

חסידים זענען געװעזן קעגן דעם: לײזער שנײַדערס זון פֿאַר אַ רבֿ? באַלעבאַטים אָבער, װאָס האָבן געװאָלט די זכיה האָבן צו זען, אַז אײנער פֿון זײ איז עולה־לגדולה, האָבן זיך אײַנגעשפּאַרט. עס האָט זיך געמאַכט אַ שטאַרקע מחלוקה. נאָר אײן מאָל האָבן זיך די באַלעבאַטים צוזאַמענגענומען אױפֿן בית־עולם, געשטעלט אַ חופּה דודלען מיט דעם רבֿס יתומה, און אַרײַנגעקלאַפּט אין קבֿר אַרײַן: „מזל־טובֿ, אײַער אײדעם איז ממלא־מקום!"

חסידים האָבן מורא געהאַט פֿאַר בושעס־האַמעס, האָבן זײ שטיל געשװיגן און האָבן געװאַרט ביזן ערשטן רגל — װוּ אַהין װעט ער פֿאָרן?

ר' דודל אָבער האָט געהאַט זײַן גמרא און יורה־דעה און איז זיך געזעסן אין דער הײם און האָט יום־ולילה געלערנט. דער רבֿ האָט זיך געפֿירט בעל־הבתּיש: געװען אַ חבֿרה־מאַן אין דער חבֿרה תּהילים, יעדן פֿאַרטאָג אױפֿגעשטאַנען און געזאָגט מיט די באַלעבאַטים תּהילים ביז צו עלעס־האַשאָכער; מיטן ערשטן מנין געדאַװנט, במינהג אַשכּנזים, און יעדן ערבֿ ראָש־חודש יום־כּיפּור־קטן אָפּגעריכט אין דער קאַלטער שול.

חסידים האָט עס שרעקלעך פֿאַרדראָסן, און אַזױ װי זײער שטײגער איז, האָבן זײ זײער נוהג קולות געװען אין אים און נישט אַנדערש אים גערופֿן װי „דודל שנײַדער“. אַ, אַ חסיד האָט אים אַ מאָל אױף אַ ברית־מילה באַלײדיקט און האָט אים „שנײַדעריונג“ גערופֿן. באַלעבאַטים האָבן דעם חסיד געװאָלט קורע־כּדג עע זײַן, נאָר דער רבֿ האָט זײ אײַנגענומען מיט גוטן, און פֿון דעמאָלט אָן חתמעט ער זיך: „אַני־הקטן דוד כיט“.

חסידים, די װאָס האָבן אים אין אײנעם אין בית־מדרש געלערנט, האָבן נישט געקענט פּועלן בײַ זיך אים צו זאָגן „רבי“, און זײַנען געגאַנגען פֿון דער װײַטנס. ער האָט זיך אױך פֿון זײ דערװײַטערט, האָט זיך געהאַלטן מיט די „כױטװע אײצים װעשוּװע מאַיִם" און נאָך זײ נאָכגעפֿאָרשט. פֿאַר זיך אַלײן האָט ער נישט געקענט לערנען, — דאָס, װאָס ער האָט שױן געװוּסט, האָט ער געמוזט איבערגעבן דעם צװײטן. יעדן פֿרײַטיק־צו־נאַכטס פֿלעגן זיך די באַלעבאַטים צוזאַמענקומען אין בית־מדרש אַרײַן מיט חומשים אין די הענט, און ר' דודל פֿלעגט מיט זײ די סדרה לערנען. ער פֿלעגט זײ געבן צו פֿאַרשטײן און אױסטײַטשן שטיקער מדרש ראַבעס, די באַלעבאַטים האָבן די פֿינגער געלעקט פֿון זײַנע מתיקותדיקע רײד. שבת נאָכן שלאָף פֿלעגט ער זיך אַרײַנזעצן צװישן די באַלע־מעלאָכעס אין בית־מדרש, נעמען אַ תּהילים אין דער האַנט אַרײַן און זאָגן מיט זײ תּהילים, ער אַ פּסוק, זײ אַ פּסוק. ער האָט געזונגען יעדעס װאָרט, און דער קול האָט זיך אױסגעלאָזט אױסער דעם בית־מדרש, אין געסל געשאַלט און גערופֿן אין בית־מדרש אַרײַן. יונגען, שבת־לאָבוסעס, װאָס האָבן אין גאַס פּאַלאַנט געשפּילט, האָבן דעם פּאַלאַנט אַװעקגעװאָרפֿן; באַלעגאָלעס, פֿישערס, װאָס האָבן מיט די װײַבער אין גאַס שפּאַצירט, האָבן די װײַבער אַװעקגעװאָרפֿן, אין בית־מדרש געקומען. דאָס בית־מדרשל איז װאָס אַ מאָל פֿולער און פֿולער געװאָרן און דער רבֿ, פֿאַרטרונקען צװישן קעפּ, שטײט און זאָגט תּהילים און דער קהל ענטפֿערט אים אָפּ. ער אַ פּסוק, זײ אַ פּסוק.

ייִדן האָבן געװוּסט, אַז זײ האָבן זיך אױף װעמען צו פֿאַרלאָזן. איז אײנעם שלעכט געװען, איז ער צום רבֿ אַרונטערגעגאַנגען, און דער רבֿ האָט אײן רפֿואה געהאַט — תּהילים. װאָס פֿאַר אַ ייִד עס זאָל נישט זײַן, האָט זיך דער רבֿ מיט אים אַנידערגעשטעלט אין װינקל בית־דין־שטוב און האָט אָנגעהױבן מיטן ייִד תּהילים צו זאָגן. און דער ייִד, דערהערנדיק דעם רבֿס קול, װי עס קומט פֿון אַ צעבראָכן האַרץ, האָט ער זיך אױסגעװײנט פֿאַרן רבֿ און איז אַװעק מיט אַ גרינג געמיט.

אַז דודל איז רבֿ געװאָרן, האָט ער אױף זיך אַ מיצװה גענומען, װאָס ער זאָל זי מקײם זײַן אַפֿילו מיטן גרעסטן מסירת־נפֿש, און זאָל די מיצװה מאַכן ירשענען מדור לדור, אַז גאָט װעט אים מזכּה זײַן צו דעם. דאָס איז די מיצװה פֿון אַבֿרהם־אָבֿינו־סנדקאָות, און ער האָט מיט די באַלעבאַטים אָפּגעמאַכט, אַז סנדקאָות געהערט צו אים.

פֿאַר די נשמות פֿון זײַן טאַטע־מאַמע האָט ער געקלערט.

דער רבֿ ר' דודל האָט זיך אין זײַן שטוב אַרױף און אַראָפּ געדרײט, דעם הױכן שטערן געקנײטשט און פֿון צײַט צו צײַט ביטער אָפּגעקרעכצט. הינדעלע די רביצין האָט פֿאַרשטעלט דאָס געזיכט אין אירע בלײכע לאַנגע הענט, געזעסן אין אַ װינקל בײַם אױװן און האָט ביטער געװײנט.

— דוד, אַ מעשׂה װעל איך מיר טאָן. איך װעל עס נישט קענען אַריבערטראָגן. דו מוזסט דאָ זײַן אַ קױשע־װעױרעף.

— און איך זאָג דיר, אַז עס איז מן־השמים. מן־השמים לאָזט מען מיך נישט צו צו דעם. װאָס קען איך קעגן דעם טאָן? מן־הסתּם דאַרף עס אַזױ זײַן. אַ גאַנצע עדה ייִדן זאָלן איבער מיר הונגערן? די שטאָט װעט חלילה אונטערגײן, — זײ האָבן געװײנט פֿאַר מיר, דאָס האַרץ װערט צעשניטן.

— אױ, די בושה, די חרפּה, רבונו־של־עולם, דו קענסט דאָך נישט זען קײן שפֿיכת־דמים.

— אױ, אישה, אישה, מע טאָר נישט זײַן קײן נוקם־ונוטר, געדענק, פֿאַרזינדיק זיך, חלילה, נישט.

— טאַטע אײנציקער — האָט די ייִדענע געקרעכצט, פֿאַרשטעלן זיך דאָס געזיכט אין די הענט, און די גאָלדענע לאַנגערע אױרינגלעך האָבן איר נאָכגעבאָמבלט.

דער רבֿ איז צו שראַנק ספֿרים צו, אַרױסגענומען אַ ספֿר און האָט זיך פֿאַרטראַכט.

אין טיר האָט זיך געװיזן יודל מלמד, דער מוהל פֿון דער שטאָט, און האָט די רביצין גערופֿן: „רביצין, זײַט נאָר מוחל“.

די רביצין האָט זיך אױפֿגעכאַפּט.

דער רבֿ האָט עס באַמערקט און האָט אַ װוּנק געטון צו ר' יודלען מיטן פֿינגער: „נו, װאָס, זײ גײען שױן?"

יודל האָט דעם קאָפּ אַראָפּגעבױגן.

— בײַ מיר האָבן זײ געפּועלט, מן־הסתּם איז עס מן־השמים, איך בין נישט ראָױ צו דער מיצװה.

— רבי!

— איבער מיר זאָלן ייִדן נישט האָבן צו עסן? מילא, װאָס איז דער חילוק, איך האָב אױף מיר גענומען מיצװת הכנסת־אורחים. דאַכט זיך, דאָס װעט מיר קײנער שױן נישט קענען אַװעקנעמען. און דו, יודל, זאָגן זײ דיר אױך אָפּ דאָס מוהלשאַפֿט?

— איך װײס נישט, מן־הסתּם, נאָר װאָס איז דער חילוק, אַז אָן אײַך, רבי?

— עס איז דײַן חזקה. על־פּי דין טאָרסטו זיך נישט אָפּזאָגן, כּל־זמן...

פֿון הינטערן פֿענצטער דערהערט זיך פּלוצלינג אַ גערודער. מענטשן קומען אָן. עס װערט אַ געלױף, אַ געשרײ: „דאָס קװיטל!" דעם בלינדן שוסטערס קול הערט מען אין פֿענצטער:

— רבי, אונדזער רבי, איר װעט אײַך אַ שװאַרץ יאָר אױסריכטן!

מע קלאַפּט אין דער טיר, הענט רײַסן אױף, אַנדערע קלאַפּן די טיר צו. שטעקנס פֿאָכען אַהין און אַהער. אַ קנאַק פֿון ערגעץ אין אַ שױב. עפּעס פֿאַלט אַרײַן דורכן פֿענצטער. די רביצין שרײַט און ציט דעם מאַן בײַ דער קאַפּאָטע. פֿון דרױסן הערט מען: „די קצבֿים גײען“.

דער רבֿ גיט אַ רײַס אױף די טיר און גײט אַרױס. די גאַס איז פֿול מיט קעפּ — ייִדן, װײַבער, קינדער. עס מישן זיך אױס בונטיקע שנײַדערישע היטעלעך מיט סאַמעטענע, שבתדיקע. עס שװאַרצט זיך װי אַ לװיה... אַלע לױפֿן, שרײַען. ייִדן רײַסן זיך בײַ די בערד. אײנער האַלט איבערן צװײטנס קאָפּ אַ שטעקן. דער הױכער ייִד שטאַרט פֿון אַלע אַרױס און מיט די דינע הענט שאַרט ער קעפּ פֿאַר זײַנע פֿיס.

— רשעים! — האָט דער רבֿ געגעבן אַ געשרײ.

— דער רבֿ, דער רבֿ, — איז געװאָרן אַ געשרײ צװישן עולם, און עס איז שטיל געװאָרן. אַלע האָבן די קעפּ אַראָפּגעלאָזט און געװאַרט אױף עפּעס. יעדער אײנציקער האָט זיך באַהאַלטן הינטער דעם צװײטן, אַז דער רבֿ זאָל אים נישט דערזען.

— ייִדן, װאָס שלאָגט איר אײַך, װי די גױים? — האָט דער רבֿ ביטער געשריגן און געטרערן האָבן זיך אים געװיזן אין די אױגן.

אַ טרױעריק שטילשװײַגן האָט אַלעס צוגעשטיקט, נאָר פֿון דער מאַסע שטומע שװאַרצע קעפּ האָט זיך אַ קול געלאָזט הערן:

— דאָס קװיטל פֿון די סנדקאָות, דאָס קװיטל!

מען האָט זיך אומגעקוקט: װער רעדט? אָבער מען האָט נישט געקענט דערגײן.

— װאָס װילט איר, אַ קװיטל, נאַט אײַך, אַבי זאָל זײַן שלום, אײַער רבי װיל דאָך אַװדאי אױך דאָס.

קײנער האָט זיך מיט קײן װאָרט נישט אָנגערופֿן.

— אונדזער רבי — האָט דער בלינדער שוסטער אַרױסגעקײַכט פֿון עולם אין טרערן — אַ כאָלערע זאָל אײַך אַנידערלײגן!

קײנער האָט נישט געװאַגט צו לאַכן.

אין דעם איז אַ קלײן נידעריק ייִדל אַרױס פֿון דער עדה, און צו צום רבֿ, און ערנסט פֿאַרגלײזנדיק די אױגן מיט כּװנה, װי ער װאָלט אַ ברכה איבער אַ ספֿר געמאַכט, האָט ער געזאָגט:

— דער רבי װאַרט הינטער דער שטאָט, מיר זענען געקומען נאָכן קװיטל.

דער רבֿ איז אין שטוב אַרײַן. דאָס קלײנע ייִדל, ר' יצחק יודלס, האָט זיך נאָכגעיאָגט נאָכן רבֿ, און חסידים האָבן זיך נאָך אים נאָכגעשטופּט, אָפּגעשטופּט מיט די בעלע, עלנבױגנס די באַלעבאַטים הינטער זיך.

דער רבֿ איז אין שטוב אײניקע מאָל געגאַנגען אַרױף אַראָפּ. צום סוף איז ער צוגעגאַנגען צום אָרון־קודש, װאָס איז געשטאַנען אין אַ װינקל, האָט זיך אָנגעהױבן ערנסט צו שאָקלען און האָט געזאָגט:

— עס איז יעדױע־װעגילױ פֿאַר דעם מי־שעאַמער װעהױע האַױלעם, אַז נישט פֿון מײַן גוטן רצון גײ איך אַװעק פֿון דער מיצװה, װעלכע איך האָב גענומען מקײם צו זײַן, אַפֿילו מיט מסירת־הנפֿש. איך טו עס מחמת שלום — און איז צו צום טיש, גענומען אַ פּען אין האַנט אַרײַן און אָנגעהױבן שרײַבן.

חסידים אַרום האָבן שטיל געשװיגן. פֿון דער צװײטער שטוב האָט זיך געהערט דער רביצינס כליפּעדיק געװײן.

באַלד האָט זיך דער רבֿ אױפֿגעהױבן, ר' יצחק ייִדלס איז צו אים און די האַנט אױסגעשטרעקט נאָכן קװיטל.

— נײן, זאָגט דער רבֿ, און הכנסת־אורחים װוּ איז? הינדל, די קאַפּאָטע — האָט ער אַרײַנגערופֿן אין דער צװײטער שטוב.

הינדל איז אַרײַן מיט אױסגעװײנטע אױגן, צו צו דער קלײדערשאַנק.

— אישה, איך פֿרײ מיך און לױב גאָט, װאָס ער האָט מיר אײן מיצװה צוגענומען און די צװײטע געגעבן, און דו זיפֿצסט און טרױערסט?

די רביצין האָט זיך די טרערן פֿון געזיכט מיטן פֿאַרטעך אױסגעװישט.

— קומט, לאָז מען מקײם זײַן מיצװת הכנסת־אורחים — האָט דער רבֿ אױסגערופֿן צום עולם, אַרױסקומענדיק אױפֿן גאַס, און האָט מיטגעשלעפּט יודל מלמד בײַם אַרבל.

— אַנטקעגן דעם רבין — האָט זיך נאָכן רבֿ געהערט ר' יצחק יודלס קול.

און דער גאַנצער עולם האָט זיך הינטער דער שטאָט אַרױסגעלאָזט.

אַלע, דאָס גאַנצע שטעטל, האָט זיך נאָכן רבֿ אױף דעם װעג געלאָזט דעם רבין אַנטקעגן.

פֿון יעדער טיר האָבן זיך מאַנספּערזאָנען אַרױסגעלאָזט, געכאַפּט די שבתדיקע קאַפּאָטעס, די סאַמעטענע היטלען, געװעלבער האָבן זיך פֿאַרמאַכט אין מיטן העלן טאָג, טירן האָבן זיך פֿאַרקלאַפּט, און אַלע זענען אַװעק נאָכן עולם אױפֿן װעג. באַלעבאַטים, דערזעענדיק, אַז דער רבֿ גײט אַנטקעגן, האָבן פֿאַרגעסן זײער שׂינאה קעגן די חסידים. אין האַרצן האָבן זײ זיך געפֿרײט: אַ רבי קומט אין שטאָט אַרײַן, חסידים װעלן קומען אױף שבת, די שטאָט װעט װערן אױפֿגעריכט. זײ האָבן זיך אױך אָנגעטון די שבתדיקע קאַפּאָטעס און זיך געלאָזט נאָך דער מחנה. װאָס אַ מאָל איז אַלץ די מחנה גרעסער געװאָרן, בעל־מלאָכות האָבן אַװעקגעװאָרפֿן די מלאָכה, קרעמער — די קראָמען, און אַלע האָבן זיך געלאָזט אױפֿן קאָנסקער װעג דעם רבין אַנטקעגן. גױים, להבֿדיל, אױס נײַגעריקײט, האָבן זיך אױך אױסגעמישט מיט דער מחנה. פֿון ר' יחזקאלס הױף איז נאָטע אַרױס מיט אַ בריטשקע און װאָגן, די פֿערד זענען געװען געשפּאַנט אין נײַעם געשפּאַן מיטן מעשענעם באַקלאַפּעכץ. ר' יחזקאל מיט די זין און אײניקלעך זענען געזעסן אין אײן װאָגן. ר' חײם, דער צװײטער שותּף, מיט די זין, אײדעמס און אײניקלעך אין צװײטן װאָגן. נאָר אַז אָנקומענדיק צו דער עדה, האָבן זײ דערזען, אַז די גאַנצע עדה גײט צו פֿוס, זענען זײ אױך פֿון די װעגן אַראָפּ און אין עולם אַרײַן.

די פֿעלדער אַרום און אַרום, װי װיסנדיק, אַז זײ געהערן צו אײן גאָט, האָבן זיך אַלע אױסגעמישט. און אַ ים פֿון גרינעם גראָז לאָזט זיך װײַט אַװעק. אַ װינטל בלאָזט און באַװעגט דאָס גראָז, אײן כװאַליע פֿון אַ גרינעם ים איבערן צװײטן. אין דעם גרינעם ים פֿאַרבלאָנדזשעט זיך שמאָלע, אױסגעטרעטענע שטעגעלעך. דאָרטן אין מיטן די פֿעלדער, פֿאַרבלאָנדזשעט אין גראָז, שטײען הױכע יתומימדיקע בײמער, און מיט דער בושה, אַז גאָט האָט זײ צו נאַרן אַרױסגעשטעלט, װאָס זײ זענען העכער געװאַקסן פֿון אַלץ אַרום און אַרום, שאָקלען זײ זיך אײנזאַם און דאַװענען בע־ייִחוד אין פֿעלד. צװישן די פֿעלדער ציט זיך לאַנג אַװעק דער שטומער װעג, פֿאַרשטעלט פֿון בײדע זײַטן מיט אַלײען ליפּנבײמער. די לאַנגע צװײַגן, װאָס אָט ערשט האָבן זײ פֿון זיך זײערע קנעפּ שפּראָצעכץ אַרױסגעצױגן, פֿלעכטן זיך אײן צװײַג אין דעם צװײטן אַרײַן.

און גאָטס עדה אױפֿן װעג. אױף די פֿעלדער טרעפֿט מען רביס מיט חדר־ייִנגלעך שפּאַצירן ל"ג־בעומר אין פֿעלד, די יונגע גיבורים מיט די פֿײַלן־בױגנס אין די הענט זענען באַלד אַרײַן צװישן דער מחנה, אױסגעמישט זיך, און אױך אַנטקעגן דעם רבין געגאַנגען.

חסידים האָבן זיך באַלד צוזאַמען באַהאָפֿטן, אײנער צום צװײטן. אײנער האָט אַרױפֿגעלײגט די האַנט אױפֿן צװײטנס אַקסל, בײַ די הענט זיך גענומען, באַהאָפֿטן זיך און זײַנען געװאָרן אַן עדה אין דער עדה. זײ האָבן קײן חילוק נישט געמאַכט צו „משלנו“ אָדער נישט „משלנו“. װער ס'האָט געװאָלט, האָט זיך בײַ דעם גאַרטל אָנגענומען, בײַ די הענט זיך פֿאַרבונדן, און האָט זיך צוזאַמענגעהאָפֿטן. קינדער זײַנען זיך געקומען צו לױפֿן, פֿאַרפּלאָנטעװעט זיך צװישן די פֿיס, בײַ די פֿאָטערס גאַרטלען זיך געכאַפּט, בײַ די פֿאָטערס קאַפּאָטעס, און נאָכגעשלעפּט זיך. און די עדה איז געװאָרן װאָס אַ מאָל גרעסער און גרעסער, פֿון אַלע עקן האָבן זיך ייִדן צוזאַמענגענומען, באַהאָפֿטן זיך און אָנגעהױבן צו זינגען, הױך מיטן קול:

„בעראָװ אַם האַדראַס מעלעך".

און די קולות האָבן זיך אין אײנעם אױסגעמישט, אַזױ װי די נשמות האָבן זיך צוזאַמענגעגאָסן, און עס איז געװאָרן אײן קול פֿון טױזנט הערצער, און דער קול האָט געקלונגען איבער פֿעלדער און װעלדער און האָט ערגעץ גאַנץ װײַט אָפּגעשאַלט:

„בעראָװ אַם האַדראַס מעלעך".

אױבן אױפֿן הימל האָט זיך אײן שטיק העל שײַנענדיקער הימל אין אַנדערן אַרײַנגעגאָסן. פֿון אַלע עקן װעלט זענען אָנגעקומען צו שװימען העל זילבערנע, נגידיש־חסידישע װאָלקנדלעך, און אײנס האָט דורכגעשװעבט איבערן צװײטן. אין עק װעלט האָט זיך געכמאַרעט, נאָר דער שװאַרצער װאָלקן איז צערונען, און פֿון זײַנע שפּאַלטן האָט די זון אַרױסגעגאָסן מיט ליכט, און די ליכטיקײט האָט אָפּגעגלאַנצט און באַהעלט אַ גרינע בײַט אונטער אױף דער ערד. און די גרינע ליכטיקע בײַט האָט געשפּילט צװישן די אַנדערע מאַטע בײַטן.

און אַזױ װי אונטן אױף דער ערד, אַזױ האָבן זיך מיט אַ מאָל אױך אױבן די הימלען צוזאַמענגעגאָסן, אײן ליכטיקער װאָלקן האָט זיך געגאָסן אין צװײטן, אױסגעמישט זיך, און זײַנען אײנס געװאָרן, נאָכגעצױגן זיך נאָך דער עדה דעם רבין מקבל־פּנים זײַן, און אונטן איבער די לאָנקעס האָט אַ װינטל געבלאָזט און געבױגט די גרעזער, און די גרעזער האָבן זיך נאָכגעשאָקלט, נאָכגעבױגט נאָך דער עדה... און די אײנזאַמע בײמער אין די פֿעלדער האָבן מיט זײערע צװײַגן געשאָקלט, געבעטן עפּעס, געגריסט פֿון דער װײַטן, און אַרום האָט דער עולם ס'קול הױך, װײַט און ברײט אָפּגעקלונגען:

„בעראָװ אַם האַדראַס מעלעך".

דער רבֿ מיט די פּאָר באַלעבאַטים זענען געגאַנגען אין אַ זײַטװעג. זײ האָבן געזען, װי דאָרט ייִדן העפֿטן זיך אײנער אין צװײטן, זענען אײנס מיטן הימל און דער ערד געװאָרן, און זײ, די באַלעבאַטים, חבֿרה־מענטשן, אַרױסגעשטופּט, אַרױסגעװאָרפֿן, האָבן זײ עפּעס דרך־ארץ געקריגן פֿאַר דעם גרױסן אַחדות, װאָס זינגט... און פֿון די באַלעבאַטים האָט מען זיך יעדעס מאָל אָפּגעריסן און צו די חסידים אַריבערגעגנבֿעט זיך.

באַלד איז אָנגעקומען פֿון װעג אָן אַ גרױסער װאָלקן, װאָס האָט אױפֿגעשײַנט פֿון דער ערד אין הימל אַרײַן. דער װאָלקן שטױב לױפֿט פֿאָרױס, קומט װאָס אַ מאָל נעענטער און זאָגט עפּעס אָן:

— דער רבי פֿאָרט! דער רבי פֿאָרט!

און ייִדן, װי גרױס און װי קלײן, האָבן זיך געגעבן אַ לאָז הענדום־פּענדום אין װאָלקן שטױב אַרײַן, און אים צעריסן, פֿאַרבלאָזן, און עס האָט זיך אַרױסגעװיזן אַ גרױסער װאָגן. אין װאָגן איז דער רבי אין אַ װײַסן, אַטלעסענעם כאַלאַט געװען פֿאַרטונקט צװישן שװאַרצע סאַמעטענע קעפּ און פּאות, אַן אַלט־גרױער ייִד, פֿאַרװאָרפֿן די הענט איבערן האַרץ, פֿאַרגלײזט די אױגן אין הימל אַרײַן, און דער הױכער אײדעלער אַריסטאָקראַטישער שטערן קנײטשט זיך פֿון צײַט צו צײַט.

— שלום־עליכם!

און עס האָבן זיך געגעבן אַ צי הענט דאַרע, לאַנגע, בלײכע, פֿעטע, דיקע, רױטהאָריקע און אײדל־גלאַטע — אַ ים הענט, אײנע איז פֿאַרטרונקען געװאָרן אין דער צװײטער; אײנע אַרױף, די אַנדערע אַראָפּ, און דער רבי האָט יעדן באַזונדער שלום־עליכם אָפּגעענטפֿערט.

צום סוף האָט זיך דער רבֿ צוגערוקט צום רבין, האָט צו אים די האַנט אױסגעשטרעקט: שלום־עליכם!

— עליכם־שלום, װער איז עס? — האָט דער רבי געפֿרעגט.

— דער רבֿ פֿון שטאָט.

— דער רבֿ פֿון שטאָט? אַזױ?

— איך האָב אײַך דאָס קװיטל געבראַכט — זאָגט דער רבֿ, דאָס קװיטל איבערגעבנדיק.

דער רבי האָט די בלײכע האַנט אױסגעשטרעקט נאָכן קװיטל.

— דרײַ מאָל ש"ס װעל איך אײַך אַװעקגעבן, עס איז מײַן מיצװה — האָט דער רבֿ געשטאַמלט נאָך אַ קלײנער װײַלע מחשבֿה.

צװישן עולם איז אַ געמורמל געװאָרן.

— צו װעמען פֿאָרסטו? — האָט דער רבי מיט אַ שמײכל געפֿרעגט, דאָס קװיטל אין בוזעם־קעשענע אַרײַנלײגנדיק.

— צו קײנעם נישט.

— צו קײנעם נישט, נו, װעסטו בײַ מיר בײַם טיש זיצן, — האָט דער רבי געשמײכלט.

דער רבֿ איז נאָך געשטאַנען.

באַלד האָבן זיך צוגערוקט חסידים, האָבן דעם רבֿ אַװעקגעשטופּט אין אַ זײַט, און דער עולם האָט זיך װײַטער גערוקט מיט די הענט איבער די קעפּ, געדריקט זיך נעענטער צום רבין.

— ייִדן, מיר װעלן מינחה דאַװנען — האָט דער רבי אױסגערופֿן און איז אַראָפּ פֿון װאָגן.

באַלד בײַם װעג איז אַ קלײנער געדיכטער װאַלד געשטאַנען. בױמער װי זײ װאָלטן אין אײן גאַרטל געװען פֿאַרפֿלאָכטן. דער רבי פֿאָרױס, דער עולם נאָכן רבין אין די בײמער אַרײַן.

עס איז שױן פֿאַרנאַכט געװאָרן. די זון האָט נאָך אין װאַלד אַרײַנגעקוקט צװישן די בײמער. װוּ־נישט־װוּ און װען־נישט־װען האָט זי דאָס גרינס צװישן אײן בױם און דעם צװײטן באַגילדעט. דער קלײנער װאַלד איז שטיל געװען. װי אַ שטילער סוד װאָלט אין אים פֿאַרשטומט געװאָרן פֿון צײַטן, צײַטן לאַנג... די הימלען איבערן װאַלד אין רױטבלױען פֿײַער האָבן צנועהדיק זיך װײַט אַראָפּגעלאָזט. טיף אין װאַלד האָט אַן אײנזאַמער פֿױגל גערופֿן, גערופֿן נישט װיסנדיק װאָס. דאָרט, טיף אין װאַלד, האָט װער אַ בױם אונטערגעהאַקט און דער בױם האָט זײַן װידױ הױך צװישן די בײמער אױסגערופֿן...

און אַרום װאַלד האָט די גאַנצע װעלט געװאַרט...

נאָך נישט פֿאַרטיק איז דאָס גרינס געװען, נאָר עס האָט ערשט אָנגעהױבן צו בליִען. די ערד האָט ערשט די בריסטן אױסגעשטעקט, און דאָס גרינס האָט ערשט צו זױגן אָנגעהױבן, צו נאָגן און ציִען חיונה. אַלץ אַרום האָט ערשט אָנגעהױבן צו לעבן און האָט געװאַרט אױף אַ דערלײזונג, אױף אַ ברכה, אױף אַ תּיקון.

און דער עולם איז פֿאַרװאָרפֿן אין װאַלד. אַ ייִד הינטער אַ בױם, אַ ייִד הינטער אַ בױם. יונגע קינדער הינטער יונגע צװײַגלעך, קוסטעס, אַלע האָבן זיך טיף און ערנסט געשאָקלט. דעם רבינס ברכה האָט געקלונגען אין װאַלד, און מיט דער האַנט האָט ער צוגעשאָקלט און געװיזן:

און בײַ יעדן בױם אַ נשמה, און יעדע נשמה, װאָס איז הינטער איר בױם געשטאַנען, האָט פֿאַר איר בױם געבעטן, און מיט דער ברכה האָט מען דעם תּיקון אױף דעם גרינס געזען. און די בױמער האָבן זיך מיטגעשאָקלט, װי געװאָלט עפּעס בעטן, זאָגן, נאָר בױמער זענען שטום, און די נשמה, װאָס שטײט הינטער דעם בױם איז דעם בױמס שליח־ציבור, און דער בױם שאָקלט זיך מיט: אָמן! אָמן!

אַלץ אַרום האָט געדאַװנט, געבעטן און געדאַנקט גאָט, און דער הימל האָט זיך גענעענטערט צו דער ערד, די ערד — צום הימל. אַן עדה ייִדן, אַן עדה בױמער. די בױמער האָבן זיך מיטגעשאָקלט, אַ צװײַג אָן אַ צװײַג געקלאַפּט, די גרעזער אַהין און אַהער זיך באַװױגן, די פֿױגל פֿון צװײַג צו צװײַג געשריִען, געקװיטשעט. און דער װידערקול האָט טיף אין װאַלד גערופֿן צװישן די בױמער, און דעם העקערס קול דאָרט טיף האָט אָנגעקלאַפּט, און די קולות האָבן זיך אױסגעמישט, עס איז געװאָרן אײנס. אַלץ האָט זיך באַהאָפֿטן. און עס איז געװאָרן אײן תּפֿילה, אײן האַרץ, אײן נשמה. און דאָרט, טיף אין װאַלד, איז די שכינה צװישן די בױמער אױסגעצױגן און דאַװנט מיט...

די גאַנצע װעלט איז גאָט, גאָט אין דער גאַנצער װעלט דאַװנט.

באַלד איז אַלץ שטום געװאָרן. די בױמער האָבן זיך אױפֿגעהערט צו שאָקלען, דאָס גראָז צו באַװעגן. דאָרט, טיף אין װאַלד, איז דער פֿױגל פֿאַרשטומט געװאָרן און דער װידערקול פֿון העקער. די װעלט, װי זי װאָלט זיך אַ מינוט אײַנגעהאָרכט. דאָרט, טיף אין װאַלד, איז גאָט, און הערט זיך אױך אײַן צו דעם אַלט־באַקאַנטן ניגון פֿון אַ מאָל, און דעם רבינס קול װײנט אין װאַלד.

טיקאַ בעשױפֿער גאָדאָל לעכעראָסײנו װעשאַל נעס לעקאַבעץ גאַליאַסײנו...

אַלץ אַרום איז שטיל געװען. אַ טונקעלער, טרױעריקער נעפּל האָט דאָרט טיף, װוּ די שכינה רוט, זיך אױסגעשפּרײט, און פֿון דאָרט טיף האָט אַ טרױעריקער פֿאַרגעסענער זום־זום־זום געברומט און האָט געשפּילט איבער װעלדער און פֿעלדער און דער װידערקול האָט זיך װײַט צעגאָסן און פֿאַרטרױט באַהאַלטענע סודות.

גאָטס אַ גרוס איז עס געװען צו זײַן כּנסתּ־ישׂראל פֿון לאַנגע, לאַנגע צײַטן...

באַלד האָט דער רבי זײַן תּפֿילה געענדיקט. יתומים אונטער בײמער האָבן קדיש געזאָגט, און אפֿשר האָבן אױך בײמלעך קדיש געזאָגט איבער זײערע טאַטעס און מאַמעס, אָדער זענען די קינדער זײערע חזנים געװען...

דער רבי איז צוריק אַרױף אױפֿן װאָגן. מען האָט די פֿערד אױסגעשפּאַנט, ייִדן גאַנצע מחנות, גאַנצע עדות האָבן אין דעם װאָגן זיך אײַנגעשפּאַנט. קעפּ זענען געקראָכן איבער קעפּ, אײנער איבערן צװײטן, איבער די רעדער און אױף די רעדער, און דער װײַסער כאַלאַט, פֿאַרטרונקען אין יאַמים קעפּ און הענט, האָט זיך געטראָגן אין דער הױך, און פֿאַר אים און נאָך אים כװאַליעס קעפּ, כװאַליעס קעפּ מיט אײן קול, מיט אײן שיר:

„בעראָװ אַם האַדרעס מעלעך".

און נאָך דער עדה האָט אַ טונקעלער, טרױעריק־ליבער טױװאָלקן איבער װעלדער און פֿעלדער גערוט און געזױגן, און געטרונקען יעדעס מײַלכל װאָס האָט זיך געעפֿנט.

דעם רבינס ברכה...

און װאָס נעענטער די כװאַליעס קעפּ זענען צום שטעטל צוגעקומען, האָבן זיך אַלץ מערער מענטשן, װײַבער, אַלטע לײַט, קינדער פֿון שטאָט זיך געלאָזט. די אָנגעקומענע זענען אין די מאַסן קעפּ פֿאַרשװוּנדן געװאָרן, און מיט אײן קול און מיט אײן שיר: בעראָװ אַם העדרעס מעלעך! — זענען זײ אין שטאָט אַרײַן.

אַ ליבער פֿאַרגעסענער טױװאָלקן, װאָס האָט פֿון די װאַסערן אױפֿגעשטײַגט, האָט זיך צערטלעך און מיט אַ מוטערלעכער ליבע איבערן שטעטל געלײגט, צו באַשיצן, צו באַװאָרענען, און דער װאָלקן האָט עס געהילט און געטוליעט, און דאָס שטעטל איז ליבלעך אײַנגעשלאָפֿן.

װײַט אין געסל האָט זיך געהערט אַ קינד װײנען...

פֿון ר' יחזקאלס צװײ גרױסע פֿענצטער, װאָס גײען אין שולגעסל אַרײַן, האָבן אין טונקעלן טױנעפּל צװײ גרױסע ליכטפֿלאַמען אַרױסגעדרענגט, און אַ שטיל־פֿאַרטרונקענער ליבער ניגון איז פֿון דאָרט אין געסל אַרײַנגעשװוּמען.

דער רבי איז דאָרט אײַנגעשטאַנען.

פֿון די װאָכעדיקע בית־מדרש־פֿענצטער, װאָס זענען געװען געגן איבער ר' יחזקאלס פֿענצטער, האָבן אױך זעקס קלײנע ליכטלעך אין דעם טױװאָלקן אַרײַנגעדרענגט, און אַ קאַלטער, װאָכעדיקער „װעהו־ראַכום" פֿון אַן אַלטער שנײַדערישער ברוסט האָט פֿון דאָרט זיך אַרױסגעריסן:

„יעכאַפּױר אָװין װעלױ יאַכשי".

און טיף אין געסל, פֿאַרהילט אין נאַכטנעפּל הערט זיך אַ ייִנגעלעס לאָבוסדיקע שטימע:

נאַ דיר בלומען, גיב מיר קנעפּ,

נאַ דיר בלומען, גיב מיר קנעפּ!

זומערדיקע פֿאַרנאַכטן: קאַפּיטל פֿינף.

װי די דרײַ װאָכן האָבן זיך אָנגעהױבן אַרײַנצוגנבֿענען אין שטעטל, איז דאָס זומער־לעבן װי אין מיטן אָפּגעהאַקט געװאָרן. די װעלט אַרום און אַרום האָט אױסגעזען װי אַ פּרינצעסין, װאָס זיצט אין אירע יום־טובֿדיקע קלײדער און טרױערט נאָך איר געליבטן, װעלכער האָט זי פֿאַרלאָזט... אַ װינטל בלאָזט און װײעט איבער די גרעזער, שאָקלט זײ אַהין, שאָקלט זײ צוריק. דאָס בלעטל אױפֿן צװײַגל, דאָס גרעזל אין דער ערד װײנען אין זיך פֿאַר דער גאַנצער װעלט.

ליבע זומערדיקע פֿאַרנאַכטן! פֿון באַהאַלטענע װעלטן קומען זיך צו ציִען איבערן הימל שטיקער ליכטיקע, שטיקער טונקעלע װאָלקן, מישן זיך צוזאַמען טיף אין ברײטן האָריזאָנט פֿון הימל. די הערלעכע ליכטיקײטן מיט די טונקעלע װאָלקן װערן באַהאַלטן הינטער בלױע פֿאָכערדיקע פֿאָרהאַנגען. ליכט פֿאַרװיקלט אין ליכט הענגט ברײט און װײַט איבערן װאַסער און שפּיגלט זיך אָפּ אין זײַנע ליכטיקע, געשליפֿענע כװאַליעס. און די כװאַליעס גײען, אַ כװאַליע נאָך אַ כװאַליע, װי זײ װאָלטן דאָס האַרץ אױסגערעדט אײנע פֿאַר דער אַנדערער. װײַט, װײַט נױגט זיך דער הימל אַראָפּ אין װאַסער אַרײַן, און דאָס װאַסער גײט אין הימל אױף. דער הימל מיט דעם װאַסער גיבן זיך דעם ערשטן, ליבן אומשולדיקן קוש און גײען זיך שלאָפֿן לײגן אין געדיכטן װאַלד, אין שװאַרצן װאַלד, אין עק װעלט...

ליבע זומערדיקע פֿאַרנאַכטן אין שולגעסל! טונקל־טרױעריקע נעפּלען טוליען דאָס שטילע געסל און װיקלען עס, װי זײ װאָלטן עס װעלן פֿאַרהױלן פֿון מענטשנס אױגן. אין עק װעלט פֿון געדיכטן װאַלד שימערט נאָך אַרױס דאָס לעצטע ביסל רױטלעכקײט, פֿאַרזונקען און פֿאַרטונקען צװישן בלױע יאַמים װי אָפּגעריסענע, פֿאַרגעסענע אינדזלען. פֿון די פֿענצטער פֿון דעם אַלטן בית־המדרש װינקט אַרױס אַ ליכטל, און דעם פּרוש קול װײנט אין געסל, און קלאָגט זיך פֿאַר דער מאַמע נאַכט... און די מאַמע נאַכט נעמט מיט זײַן געװײן און פֿאַרטרינקט עס אין באַהאַלטענע װעלטן, און מישט עס אױס, און עס װערט אײן טאָן פֿון דעם נאַכטכאָר; די זשאַבעס אין װאַסער האַלטן אים מיט צום טאַקט. פֿון שװאַרצן װאַלד קומט צו ציִען אַ פֿאַרגעסענעס זשומען. און די נאַכט נעמט די קולות אַלע אין זיך אַרײַן, און װערט פֿאַרטרונקען מיט זײ אױף דעם שװאַרצן װעג צום בית־עולם צו... פֿון רבינס פֿענצטער דרינגט אַרױס צװײ גרױסע ליכט. דער רבי אין װײַסן כאַלאַט דרײט זיך אײנער אַלײן אַרױף און אַראָפּ איבער דער שטוב, און יעדעס מאָל, װען דער װײַסער כאַלאַט גײט פֿאַרבײַ די צװײ פֿענצטער, לױפֿט װער דורך איבערן װײַסן פּלױט, װאָס איז אַנטקעגן די פֿענצטער. פֿאַר טיר און טױערן זיצן האַלבע נאַקעטע ייִדן, באַלעבאַטים, בעל־הביתטעס, בעל־מלאָכות, אָנגעהאָרעװעטע פֿון אַ גאַנצן טאָג, אױסגעבעט אױף בעטגעװאַנט און כאַפּן אַ ביסל פֿרישע לופֿט. קלײנע מײדלעך שפּאַצירן צוזאַמען פֿאַר דער טיר, אָננעמענדיק זיך בײַ די הענט, און זינגען הױך אױפֿן קול:

גײט דער גראַף אין װאַלד אַרײַן,

טרעפֿט ער אַ מײדל בײַם בױם שטײן.

— מײדל, מײדלשי, װאָס טוסטו?

אין װאַלד אַלײן?

איך בין געגאַנגען אין װאַלד אַרײַן,

און װײס נישט װוּ אַהײמצוגײן.

אױפֿן פּלױט פֿון חנה־שׂרהלעס גאָרטן, פֿון װעלכע די צװײַגן מיט באַרנעס שטײַגן אין מאַרק אַרײַן, קלעטערן די חדר־ייִנגלעך. זײ כאַפּן אָן די צװײַגן און רײַסן פֿון זײ אומצײַטיקע אױפּס. דער סעדער לױפֿט אַרױס, די קינדער אַנטלױפֿן, נאָר אײנס, נעבעך, איז הענגען געבליבן אױפֿן פּלױט. דער סעדער כאַפּט אים אַראָפּ דאָס היטל, און דאָס ייִנגל שטײט און קראַצט זיך און װײנט. ער האָט מורא אַהײמצוגײן צו דער מאַמען. קי גײען אַהײם פֿון דער פּאַשע, דער שעפֿער שפּילט אױף דער פֿישטשאַלקע, באַלעבאַטים דערהױבן זיך פֿון די ערטער און פֿירן דאָס זײעריקע אין די שטאַלן. פֿון ערגעץ פֿאַר אַ הױז הערט זיך אַ האַרמאָניע שפּילן. דאָרט זיצט סטעפּאַן, דער אײנציקער גױ אין געסל, מיט זײַן מײדל און שפּילן ליבעסלידער, און דאָס קול פֿון דער האַרמאָניע מישט זיך אױס אין אײנעם מיטן פּרוש װײנענדיקן ניגון. און עס װערט אײן טרױעריקער, האַרץ־רײַסנדיקער ניגון, װאָס װערט פֿאַרטרונקען װײַט אין געסל...

ליבע זומערדיקע פֿאַרנאַכטן אין שולגעסל! דאָרט װײַט צום שװאַרצן װעג צו, צום בית־עולם, שפּאַצירן אַרום בית־מדרש בחורים אין די זומערדיקע לײַכטע שניטרעק. עס שפּאַצירן בעל־הבתּישע מײדלעך אין די זומערדיקע קאָרטאָנע קלײדלעך. די בחורים אױף אײן זײַט, די מײדלעך אױף דער צװײטער זײַט. שיקט אַ בחור אַריבער אַ פֿאַרשעמטן בליק אױף דער צװײטער זײַט, װיל געפֿינען די כּלה, װאָס איר גאָלדענעם זײגער טראָגט ער אױף זײַן װעסט; ער פֿאַרשעמט זיך, און דאָס האַרץ קלאַפּט אין אים... װיל אַ מײדל װאַרפֿן אַן אױג צו די בחורים, כּדי צו געפֿינען איר חתן, פֿאַר װעלכן זי העפֿט איצט אױס אַ תּפֿילין־בײַטעלע, שעמט זי זיך פֿאַר די חבֿרטאָרינס. איר האַרץ קלאַפּט אין דער שטיל, און דאָס לײַכטע קאַפֿטנדל באַװעגט זיך...

ליבע זומערדיקע פֿאַרנאַכטן אין שולגעסל! הײַנט זענען אָבער די „דרײַ װאָכן“, הײַנט טאָר מען קײן ליבעס נישט שפּילן, האָט מען עס אָפּגעלײגט אױף שבת־נחמו... נאָר די נעפּלען, װאָס הילן דאָס שטעטל אײַן אין ליבע, טרױעריקע סודות, װעקן אין דער שטיל דאָס האַרץ, דאָס געסל טוליעט זיך צום נעפּל, דער נעפּל צום געסל, און זײ שפּילן אין דער שטיל אַ געהײמע ליבע... און די ריחות טראָגן זיך פֿון יענער זײַט פֿעלדער און דערפֿרישן דאָס האַרץ... די ברוסט װערט פֿול, און עס װערט עפּעס אַזױ לײַכט, אַזױ ליב, אַזױ זיס, און עס װילט זיך אַזױ זײַן געטוליעט, געליבט! אױ, טאַטע אין הימל!

ליבע זומערדיקע פֿאַרנאַכטן אין שולגעסל! װער עס האָט אײַך געהאַט, װער עס האָט אײַך פֿאַרלױרן...

אױף דעם שװאַרצן װעג, צום בית־עולם צו, װײַטער אַראָפּ אין שולגעסל האָט זיך די װעלט װאָס, דאָס געזיכט אײַנגעטוליעט אין האַרץ פֿון דער נאַכט, און די נאַכט אין האַרץ פֿון דער װעלט, און בײדע האָבן זיך באַהעפֿט, און דאָרט װײַט, טיף אין װאַלד זיך פֿאַרבלאָנדזשעט און זיך שלאָפֿן געלײגט אין געדיכטן װאַלד.

אױף דעם שװאַרצן װעג, צום בית־עולם צו, שטײען אַלטע, אָפּגעלעבטע טאָפּאָלן, װי װילדע לצים, מיט אָפּגעהאַקטע פֿיס און הענט. זײ שטײען װי גילגולים פֿון רוחות, װי אָנגעקומענע פֿון פֿאַר שישיס־יאַמי־בראשית, װי שטומע עדות פֿון אָנהױב װעלט ביזן סוף װעלט... נאַכט, צװעלף אַ זײגער, קומען צו גײן „הױכע דײַטשן מיט לאַנגע בײַטשן“, און שטעלן זיך הינטער די טאָפּאָלן און ציִען פֿון זײערע צװײַגן די ליבסטע, האַרץ־נאָגנדע ניגונים, ציִען, ציִען בײַם האַרץ, און פֿאַרנאַרן מענטשן מיט זײערע געזאַנגען אין װיסטע זומפּן...

אין פֿעלד, אין גראָז ליגן קופּקעלעך חסידים, הינטערן שטאָט, און זינגען דעם יױעשדיקן:

שאָכאַני בעטײ כעמער
לעמאַ טישאָ אײַען
װאָייִסראָן אָדעם מין האַבעהײמע ־ אױען!

מיטן ניגון פֿון דעם חזן, װאָס מען האָט אים לעבעדיקערהײט אין קבֿר באַגראָבן. און דאָס קול קלינגט איבער די קבֿרים, װאָס שטײען אױפֿן בערגל, און די קבֿרים, אױסגעמישט מיט גאָטס ערד, פֿאַרטרונקען אין יאַמים גרינס, לעבן דאָ זײער שטיל, שװײַגנדיק לעבן. עס שװײַגן די טױטע בײנער אין די פֿיר אײלן פֿון קבֿר, װאָס האָט איבער זיך נאָר אַ פּיצל הימל. דאָס װינטל בלאָזט איבער זײ, אױסגעמישט מיט דער ערד, גיבן זײ פֿון זיך דאָס לעבעדיקע גרינס אַרױס. אָט זײַנען די בײנער צוגעקומען צום אמתן תּכלית, צום לעצטן סוף פֿון לעבן, פֿון פֿאַרן אײביק און פֿון נאָכן אײביק... און די גאַנצע װעלט האָט זיך געאײניקט, דאָס לעבעדיקע מיטן טױטן, דער הימל מיט דער ערד, יעדעס גרעזל, יעדעס בױמל, און עס איז אײן לעבן, אײן װעלט, אײן גאָט געװאָרן...

פֿון דער צװײטער זײַט װעג שפּיגלט זיך אָפּ דאָס װאַסער אין דער נאַכט, װי אַ צװײטע װעלט זעט עס אױס פֿון דער װײַטן. קלײנע ליכטלעך פֿון די בערלינקעס, װאָס רוען אין װאַסער איבער נאַכט, דרינגען טיף אין װאַסער אַרײַן, און זײ זעען אױס פֿון דער װײַטן, װי גרױע, טונקעלע חיות זײַנען מיט די לאַפּעס אין דער שװאַרצער נאַכט אײַנגעזונקען געװאָרן, און קענען נישט מער אַרױס, די ליכטלעך. די אױגן אין זײערע שטערנס, דרינגען אַהער פֿון דער װײַטן און בעטן הילף...

און אױף דעם שװאַרצן װעג, טיף דאָרט אין דער נאַכט, האָט גאָט זיך דאָס פּנים אין בײדע הענט פֿאַרשטעלט... און זײַנע צװײ גרױסע טרערן, װאָס ער װײנט אױפֿן חורבן בית־המיקדש, האָבן אױף דער ערד זיך אַראָפּגעגאָסן און אַלץ פֿאַרטונקט און פֿאַרטרונקען...

אױפֿן שװאַרצן װעג צום בית־עולם צו אין דער טונקעלער נאַכט שפּאַצירן אַ ייִנגל מיט אַ מײדל: גבֿריאל, דעם רביס זון, דער מעמײלע־מעקױמױ, און לאהלע, ר' יחזקאלס ייִנגסטע טאָכטער.

זי האָט אים געזען דורך אַ שפּאַלט פֿון דער טיר דענצמאָל, װען זײַן פֿאָטער איז בײַ זײ אײַנגעשטאַנען. פֿאַרטאָגס, װען זי איז נאָך אין איר בעט געלעגן, האָט זי דערהערט פֿון אַן אָפֿענעם פֿענצטער זײַן קול. ער לערנט און זײַן קול איז אַרױס דורכן פֿענצטער און אױסגעמישט זיך מיט דעם ריח פֿון די יונגע גרעזער, װאָס האָבן זיך פֿון דעם נאַכטטױ געװעקט; ער איז אַרײַן מיט דעם בלומען־געשמאַק, און איז פֿאַר איר געזיכט פֿאַרבײַגעפֿלױגן און געװינקט איבער איר, און איר ברוסט האָט זיך אָן װיסן געהױבן און געװעקט זיך... און פֿון דעמאָלט אָן האָט זי געבענקט נאָך זײַן אײדל, מלאָכימדיק געזיכט, װאָס האָט װי אַ ליכטיקע לבֿנה פֿון זײַן טיפֿן שטרײַמל אַרױסגעשײַנט, נאָר זי האָט נישט געװוּסט דערפֿון. זי האָט פֿון גאָרנישט געװאָלט װיסן, נאָר יעדן פֿאַרנאַכט האָט זי זיך אין שולגעסל שפּאַצירט... עס האָט זי עפּעס געצױגן אַהין, צו די „הױכע דײַטשן מיט די לאַנגע בײַטשן", די װאָס שפּילן און ציִען די ניגונים פֿון די טאָפּאָלן־צװײַגן, און האָבן זי געצױגן טיפֿער אַרײַן, טיפֿער אין שװאַרצן װעג אַרײַן, טיפֿער און טיפֿער... אים אָבער האָבן זײ אױך געמוזט ציִען, און ער האָט זיך אױך געמוזט לאָזן פֿאַרפֿירן...

און זײ האָבן נישט געזען, װי זײ פֿאַרקריכן זיך. די נאַכט איז געפֿאַלן איבער זײערע קעפּ און האָט זײ אין זיך אַרײַנגענומען, באַװעבט זײ מיט פֿינצטערניש הינטער זיך און פֿאַרשטעלט זײ פֿון מענטשנס אױגן. די טױטע מצבֿות אױפֿן בערגל זײַנען עדות געװען, אַז די קינדער האָבן צװישן זיך קײן װאָרט נישט גערעדט, נישט בײַ דער האַנט זיך אָנגענומען, נאָר ער פֿון אײן זײַט װעג, און זי פֿון דער צװײטער זײַט װעג האָבן זיך געלאָזט נאָכציִען נאָך די שטומע, האַרץ־נאָגנדע ניגונים, װאָס די „הױכע דײַטשן מיט די לאַנגע בײַטשן" האָבן מיט זײערע דינע, לאַנגע פֿינגער פֿון די אַלטע טאָפּאָלן־בױמער אַרױסגעצױגן. אָט די ניגונים האָבן זיך אין זײערע הערצער אָפּגעקלונגען, װי אױף סטרונעס, און האָבן די קינדער אַלץ געצױגן צו זיך, געצױגן שטום, און געשפּילט שטומע, סודותדיקע טענער אױף די האַרץ־סטרונעס אין דער שטיל...

אין דער שטיל...

און די נאַכט איז געפֿאַלן איבער זײ, און די טױװאָלקן האָבן געשװעבט פֿאַר זײ, און הינטער זײ.

און אַלץ אַרום איז פֿול מיט ליבע. דער הימל און די ערד ליגן אין אײנעם געאָרעמט, פֿאַרװאָרפֿן אין װאַלד, די נאַכט אין דער װעלט, די װעלט אין דער נאַכט, און שמעקנדיקע ריחות קומען זיך צו טראָגן פֿון די אַרומיקע פֿעלדער, װײען איבערן פּנים, און דערצײלן שטומע סודות, װאָס מען טראָגט בײַ זיך אין האַרץ אַרום און װאָס מען זאָגט זײ קײן מאָל נישט אַרױס...

און די ברוסט באַװעגט זיך שטיל, פּאַמעלעך, און בענקט נאָך עפּעס, און אַ בענקעניש ליגט אױף אַלעם אױסגעגאָסן, די גאַנצע װעלט בענקט, נישט װיסנדיק אַלײן נאָך װאָס, נאָך װען...

אין געדיכטן װאַלד ליגט גאָט אין שװאַרצן מאַנטל געהילט, און בענקט נאָך זיך אַלײן און נאָך די װעלט... אין עק װעלט, װוּ דאָס לעצטע רױטע אױג זינקט אין די בלױע, שװאַרצע יאַמים, קושט זיך דער טאָג מיט דער נאַכט, און בענקען נאָך זיך און נאָך דער װעלט...

אין מיטן האָריזאָנט בלאָנדזשעט אַ ליכטיק לבֿנה, ים־אױס, ים־אײַן, און בענקט... דער קלײנער בית־עולם באַהאַלט זיך אין זיך און בענקט...

און דאָס ייִנגל און דאָס מײדל לאָזן זיך נאָכציִען נאָך די פֿאַרגעסענע ניגונים...

אַ ביסל װײַטער איז דאָס װאַסער, און די נאַכט־לאַמטערנדלעך דרינגען זיך אין דער טיפֿעניש פֿון װאַסער און דערצײלן זײ מעשׂיות פֿון אַנדערע װעלטן.

דאָס ייִנגל מיטן מײדל גײען נאָך און לאָזן זיך פֿאַרפֿירן נאָך די פֿאַקלדיקע לאַמטערנדלעך.

זײ זענען צום װאַסער אָנגעקומען, בײַם ברעג זיך געזעצט.