„אױב נישט נאָך העכער“ פֿון יצחק־לײב פּרץ.

און דער נעמיראָװער פֿלעגט סליחות־צײַט יעדן פֿרימאָרגן נעלם װערן, פֿאַרשװוּנדן!

מע פֿלעגט אים נישט זען אין ערגעץ: נישט אין שול, נישט אין בײדע בתּי־מדרשים, נישט בײַ אַ מנין, און אין דער הײם אַװדאי און אַװדאי נישט. די שטוב איז געשטאַנען אָפֿן. װער עס האָט געװאָלט, איז אַרײַן און אַרױסגעגאַנגען: געגנבֿעט בײַם רבין האָט מען ניט, אָבער קײן לעבעדיק באַשעפֿעניש איז אין שטוב נישט געװען.

װוּ קען זײַן דער רבי?

װוּ זאָל ער זײַן? מן־הסתּם אין הימל! װײניק געשעפֿטן האָט אַ רבי פֿאַר ימים־נױרים צו פֿאַרזאָרגן? ייִדעלעך, קײן־אײן־האָרע, דאַרפֿן פּרנסה און שלום, געזונט, גוטע שידוכים, װילן גוט און פֿרום זײַן, און די זינד איז דאָך גרױס, און דער שׂטן מיט זײַנע טױזנט אױגן קוקט פֿון אײן עק װעלט ביז דער צװײטער. און זעט, און פֿאַרקלאָגט, און מסרט. און װער זאָל העלפֿן, אַז נישט דער רבי?

אַזױ האָט דער עולם געטראַכט.

אײן מאָל איז אָבער אָנגעקומען אַ ליטװאַק, לאַכט ער! איר קענט דאָך די ליטװאַקעס: פֿון מוסר־ספֿרים האַלטן זײ װײניק, דערפֿאַר שטאָפּן זײ זיך אָן מיט ש"ס און פּאָס־ פּוסקים. װײַזט דער ליטװאַק אַ בפֿירושע גמרא ― די אױגן שטעכט ער אױס. אַפֿילו משה רבנו, װײַזט ער, האָט בײַם לעבן נישט געקאָנט אַרױף אױפֿן הימל, נאָר געהאַלטן זיך צען טפֿחים אונטערן הימל! נו, גײ שפּאַר זיך מיט אַ ליטװאַק!

― װוּ דען קומט אַהין דער רבי?

מײַן דאגה, ענטפֿערט ער, און ציט מיט די אַקסל, און תּוך־כּדי־דיבור (װאָס אַ ליטװאַק קען) איז ער זיך מישבֿ צו דערגײן די זאַך.

נאָך דעם זעלבן פֿאַרנאַכט, באַלד נאָך מערבֿ, גנבֿעט זיך דער ליטװאַק צום רבין אין חדר אַרײַן. לײגט זיך אונטערן רבינס בעט און ליגט. ער מוז אָפּװאַרטן און זען, װוּ דער רבי קומט אַהין, װאָס ער טוט סליחות־צײַט.

אַן אַנדערער װאָלט אפֿשר אײַנגעדרעמלט און פֿאַרשלאָפֿן די צײַט. אַ ליטװאַק טוט זיך אַן עצה: לערנט ער זיך אױסנװײניק אַ גאַנצע מסכתּא! איך געדענק שױן נישט, חולין צי נדרים!

פֿאַר טאָג הערט ער, װי מע קלאַפּט צו סליחות.

דער רבי איז שױן נישט געשלאָפֿן אַ צײַט. ער הערט אים שױן אפֿשר אַ גאַנצע שעה קרעכצן.

און װער עס האָט געהערט דעם נעמיראָװער קרעכצן, װײס, װיפֿל צער פֿאַר כּל־ישׂראל, װיפֿל יסורים עס האָט געשטעקט אין זײַן יעדן קרעכץ. די נשמה פֿלעגט אױסגײן, הערנדיק דאָס קרעכצן! אַ ליטװאַק האָט דאָך אָבער אַן אײַזערן האַרץ, הערט ער צו און ליגט זיך װײַטער! דער רבי ליגט זיך אױך: דער רבי, זאָל לעבן, אױפֿן בעט, דער ליטװאַק אונטערן בעט.

דערנאָך הערט דער ליטװאַק, װי די בעטן אין הױז הײבן אָן סקריפּען. װי די בני־בית כאַפּן זיך אַרױס פֿון די בעטן, װי מען מורמלט אַ ייִדיש װאָרט, מע גיסט װאַסער אױף די נעגל, עס קלאַפּן אױף און צו די טירן. דערנאָך איז דער עולם אַרױס פֿון שטוב, און עס װערט װײַטער שטיל און פֿינצטער, דורכן לאָדן שײַנט קױם אַרײַן אַ קלײן ביסל ליכט פֿון דער לבֿנה.

מודה האָט ער געװען, דער ליטװאַק, אַז װען ער איז געבליבן אײנער אַלײן מיטן רבין, איז אים באַפֿאַלן אַן אימה. די הױט איז שױן אים אױפֿגעלאָפֿן פֿאַר שרעק. די װאָרצלען פֿון די פּאות האָבן אים געשטאָכן אין די שלײפֿן װי די נאָדלען.

אַ קלײניקײט: מיטן רבין, און סליחות־צײַט, פֿאַר טאָג, אַלײן אין שטוב!

אַ ליטװאַק איז דאָך אָבער אײַנגעשפּאַרט, ציטערט ער װי אַ פֿיש אין װאַסער און ליגט.

ענדלעך, שטײט דער רבי, זאָל לעבן, אױף.

פֿריִער טוט ער, װאָס אַ ייִד דאַרף טאָן. דערנאָך גײט ער צו צו דעם קלײדער־אַלמער און נעמט אַרױס אַ פּעקל. עס באַװײַזן זיך פּױערישע קלײדער: לײַװנטענע פּלודערן, גרױסע שטיװל, אַ סערמענגע, אַ גרױס פֿוטערן היטל מיט אַ ברײטן לאַנגן לעדערנעם פּאַס, אױסגעשלאָגן מיט מעשענע נעגעלעך.

דער רבי טוט עס אָן.

פֿון דער קעשענע, פֿון סערמענגע, שטאַרט אַרױס אַ עק פֿון אַ גראָבן שטריק, פֿון אַ פּױערישן שטריק!

דער רבי גײט אַרױס, דער ליטװאַק נאָך!

דורכגײענדיק טרעט אָפּ דער רבי אין קיך, בײגט זיך אײַן, פֿון אונטער אַ בעט נעמט ער אַרױס אַ האַק, פֿאַרלײגט זי אונטערן פּאַס און גײט אַרױס פֿון שטוב.

דער ליטװאַק ציטערט, נאָר ער טרעט נישט אָפּ.

אַ שטילער, ימים־נױרעמדיקער פּחד װיגט זיך איבער די טונקעלע גאַסן. אָפֿט רײַסט זיך אַרױס אַ געשרײ פֿון סליחות פֿון ערגעץ אַ מנין, אָדער אַ קראַנקער קרעכץ פֿון ערגעץ אַ פֿענצטער. דער רבי האַלט זיך אַלץ אין די זײַטן פֿון די גאַסן, אין די שאָטן פֿון די הײַזער. פֿון אײן הױז צום אַנדערן שװימט ער אַרױס און דער ליטװאַק נאָך אים.

און דער ליטװאַק הערט, װי זײַן אײגן האַרץ־קלאַפּן מישט זיך צוזאַמען מיטן קול פֿון רבינס שװערע טריט. אָבער גײן גײט ער, און קומט צוזאַמען מיטן רבין אױס דער שטאָט אַרױס.

הינטער דער שטאָט שטײט אַ װעלדל.

דער רבי, זאָל לעבן, נעמט זיך אין װעלדל אַרײַן. ער מאַכט אַ דרײַסיק־פֿערציק טריט און שטעלט זיך אָפּ בײַ אַ בײמל און דער ליטװאַק װערט ניבֿהל־ונשתּומם, זעענדיק, װי דער רבי נעמט אַרױס פֿון פּאַס די האַק און שלאָגט אין בײמל אַרײַן.

ער זעט װי דער רבי האַקט און האַקט, ער הערט װי דער בײמל קרעכצט און קנאַקט. און דאָס בײמל פֿאַלט, און דער רבי שפּאַלט עס אױף ליפּעס. די ליפּעס אױף דינע שײַטלעך. און ער מאַכט זיך אַ בינטל האָלץ, נעמט עס אַרום מיטן שטריק פֿון קעשענע. ער װאַרפֿט דאָס בינטל האָלץ איבער די פּלײצעס, שטעקט צוריק אַרײַן די האַק אינעם פּאַס. לאָזט זיך אַרױס פֿון װאַלד און גײט צוריק אין שטאָט אַרײַן.

אין אַ הינטערגעסל שטעלט ער זיך אָפּ בײַ אַן אָרעם, האַלב אײַנגעבראָכן הײַזל און קלאַפּט אָן אין פֿענצטערל.

― װער איז, פֿרעגט מען דערשראָקן פֿון שטוב אַרױס. דער ליטװאַק דערקענט, אַז ס'איז אַ קול פֿון אַ ייִדענע, פֿון אַ קראַנקער ייִדענע.

― יאַ! ― ענטפֿערט דער רבי אױף פּױעריש לשון.

― קטאָ יאַ? ― פֿרעגט מען װײַטער פֿון שטוב.

און דער רבי ענטפֿערט װײַטער, אױף מאַלערוסיש ראָ־ לשון: װאַסיל!

― װאָס פֿאַר אַ װאַסיל און װאָס װילסטו, װאַסיל?

― האָלץ, ― זאָגט דער פֿאַרשטעלטער װאַסיל, ― האָב איך צו פֿאַרקױפֿן זײער ביליק, בעכעצי־כינעם האָלץ!

און ניט װאַרטנדיק אױף אַ תּשובֿה, נעמט ער זיך אין שטוב אַרײַן.

דער ליטװאַק גנבֿעט זיך אױך אַרײַן, און בײַם גרױען ליכט פֿון פֿריִען מאָרגן, זעט ער אַ אָרעמע שטוב, צעבראָכן, אָרעם כּלי־בית. אין בעט ליגט אַ קראַנקע ייִדענע, פֿאַרװיקלט מיט שמאַטעס, און זי זאָגט מיט אַ ביטער קול:

― קױפֿן? מיט װאָס זאָל איך קױפֿן? װוּ האָב איך, אָרעמע אַלמנה, געלט?

― איך װעל דיר באָרגן, ענטפֿערט דער פֿאַרשטעלטער װאַסיל, אין גאַנצן זעקס גראָשן!

― פֿון װאַנעט װעל איך דיר באַצאָלן, קרעכצט די אָרעמע ייִדענע.

― נאַריש מענטש, מוסרט זי דער רבי. זע, דו ביסט אַן אָרעמע קראַנקע ייִדענע און איך געטרױ דיר דאָס ביסל האָלץ. איך בין בטוח, אַז דו װעסט באַצאָלן. און דו האָסט אַזאַ שטאַרקן, גרױסן גאָט, און געטרױסט אים ניט? און האָסט אױף אים אױף נאַרישע זעקס גראָשן פֿאַרן בינטל האָלץ, קײן בטחון נישט!

― און װער װעט מיר אײַנהײצן? ― קרעכצט די אַלמנה, ― איך האָב דען קױע, כּוח אױפֿצושטײן? מײַן זון איז אױף דער אַרבעט געבליבן.

― איך װעל דיר אײַנהײצן אױך, זאָגט דער רבי.

און, אַרײַנלײגנדיק דאָס האָלץ אין אױװן, האָט דער רבי קרעכצנדיק געזאָגט פֿון סליחות דעם ערשטן פּיזמון.

און אַז ער האָט דאָס אונטערגעצונדן, און דאָס האָלץ האָט פֿרײלעך געברענט, האָט ער געזאָגט, שױן אַ ביסל לוסטיקער, פֿון די סליחות דעם צװײטן פּיזמון.

דעם דריטן פּיזמון האָט ער געזאָגט, װען עס האָט אױסגעברענט און ער האָט די בלעך פֿאַרמאַכט.

דער ליטװאַק, װאָס האָט דאָס אַלץ געזען, איז שױן געבליבן אַ נעמיראָװער חסיד.

און שפּעטער, אױב אַ חסיד האָט אַ מאָל דערצײלט, אַז דער נעמיראָװער הײבט זיך אױף סליחות־צײַט, יעדן פֿרימאָרגן, און פֿליט אַרױף אין הימל אַרײַן, פֿלעגט שױן דער ליטװאַק נישט לאַכן, נאָר צוגעבן שטילערהײט: אױב נישט נאָך העכער!