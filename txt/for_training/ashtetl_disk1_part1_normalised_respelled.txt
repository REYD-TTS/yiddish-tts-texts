בלאָטיק איז דער װעג, װאָס פֿירט אין שטעטל אַרײַן. עס איז אַ פֿאַר־פּורים־טאָג, דער שנײ אױף די פֿעלדער צעלאָזט זיך און צעגײט, און איבער די אױבערדעק פֿון די װײַסע שנײװעלט װײַזן זיך שױן דאָ און דאָרט שװאַרצע ערדפֿלעקן אַרױס. דער זױמען, װעלכער האָט זיך איבער דעם גאַנצן װינטער הינטער די שנײדעק אין דער ערד אױפֿגעהאַלטן, איז װײך געװאָרן, צעשפּאָלטן און זײַנע שפּראָצנדיקע װאָרצלען הױבן אָן צו נאָגן כאַיונע פֿון דער מאַמע ערד. און אין די שװאַרצע ערדפֿלעקן איז עס צו דערקענען, אַז די מאַמע ערד איז טראָגעדיק... װײַט אױף בײדע זײַטן װעג, צװישן די ליפּנבײמער, גײט אַן אײנזאַמער װאַנדערער מיטן פּעקל אױפֿן פּלײצע און מיטן שטעקן אין דער האַנט. שװאַרצע קראָען פֿליִען דאָרט װײַט איבערן װעג, פֿון בױם צו בױם. און שאַרן אָפּ מיט זײערע גרױע פֿיסלעך די װײַסע, לאַנג־שנײע־שנירלעך, װאָס זײַנען אױף די צװײַגן פֿון די בײמער. דעם װאַנדערערס װעג פֿירט אין שטעטל אַרײַן. קום מיט מיט אים, און װאָס מיר װעלן זען און װאָס מיר װעלן הערן, װעלן מיר אין דעם בוך באַשרײַבן.

קאַפּיטל אײנס: די שטוב.

די טיר פֿון דער שטוב איז אָפֿן אַ גאַנצן טאָג און אַ גאַנצע נאַכט, און װי אין אַ גאַסטהױז דרײט מען זיך דאָרט טאָמעד אַרײַן און אַרױס. איזן איז עס רעב יעכעסקל גאָמבינערס שטוב, נאָר דאָך — אַ שטאָטשטוב, אַ רעשוס־האָראַבים, אַזױ אַז אַ װילד־פֿרעמדער קומט אַרײַן און זעצט זיך אַנידער, גײט נישט אָן די קאַשע: „װאָס װעט איר זאָגן, רעב ייִד?" דאָ זײַנען אַלע אין דער הײם. פֿאַרלאָזט אַ שטאָט־באַלעבאָס זײַן הײם אין דער פֿרי אָן אַ גלאָז װאַרעמס, גײט ער זיך פּראָסט מיט טאַלעס און טפֿילן אַריבער צו רעב יעכעסקלען אין שטוב אַרײַן, און װי אַ הײמישער, הײסט ער אײנער פֿון די דינסטן, אַז זי זאָל אים אַ גלאָז טײ דערלאַנגען. מער איז מעסוגל די שטוב צו אַ גלאָזל באָרשט; נאָך אים קומט מען אַרײַן אין אַ װינטערדיקן נאָכן־אָנבײַסן, אַז דער פֿראָסט קנאַקט, און מען װיל זיך די גלידער אָנװאַרעמען. און װער שמועסט נאָך, אַז מע קאָכט בײַ מאַלקעלען, רעב יעכעסקלס װײַב, דעם קנאָבלבאָרשט. צו נעמען אין שטוב איז נישט קײן כאַרפּע, דער מינעג איז שױן אַזאַ: אַ גלעזל באָרשט, אַ טרונק װאַסער. פֿױלט זיך נאָר אַ שטאָט־באַלעבאָסטע די הרובע אונטערצוהײצן, נעמט זי איר טעפּל און טראָגט עס צו מאַלקעלעס קיך אַריבער. און אין מאַלקעלעס קיך געפֿינען זיך די גאַנצע שטאָט טעפּלעך. טײל מאָל פֿאַרטױשן זיך די באַלעבאָסטעס מיט די טעפּלעך, װערט דאָרט אַ לעבן. מאַכט זיך אַ יונג אַ ברױגעז אין דער הײם, האַלט ער זיך אױף אין רעב יעכעסקלס שטאַלן. צו זאָרגן איז נישטאָ װאָס, ברױט און זעמל װערן בײַ רעב יעכעסקלען נישט פֿאַרשלאָסן —— אַלעס איז אין קיך פֿרײַ װי װאַסער. פּוטער און רעטעכער איז שטענדיק דאָ אין קעלער, דער שליסל פֿון קעלער הענגט אין קיך, בײַ יענטען (דאָס דינסטמײדל), אַ „װױלע טאָכטער", ברודער, אַז נישט קריגט זי קלעפּ, רעב יעכעסקל הײסט אַלײן.

די נאַכט האָט דאָס שטעטל אונטער איר שוץ אַרונטערגענומען, און די גאַנצע װעלט אַרום און אַרום האָט זי אין זיך באַהאַלטן. אין מיטן דער נאַכט האָט זיך אַ ראַשעדיק קלאַפּן פֿון פֿערד און רעדער דערהערט אױף שטײנער. דאָס ראַשן איז פֿאַרשטומט געװאָרן בײַ דעם שטראַל שײַן, װאָס האָט פֿון אַ לאָדן אַרױסגעדרינגט, און פֿון װאָגן איז װער אַראָפּ... שװערע באַלעבאַטישע טריט האָבן זיך איבערן קאָרידאָר געלאָזט הערן. דאָס האָבן געמוזט קומען הײמישע, װאָרעם זײ האָבן באַלד די קליאַמקע פֿון טיר געפֿונען, אױפֿגעעפֿנט, און אין שטוב אַרײַן.

אין דער ברײטער, לאַנגער שטוב איז קײנער נישטאָ. זי איז פֿול מיט שאָטנס; די גרױסע װינטערלאָמפּ מיט דער ברײטער שײַן, װי אַ באָבע אין אַ ברײטן פֿאַרטוך, ברענט זיך אײנער אַלײן צװישן די שאָטנס אין מיטן שטוב. די אָנגעקומענע ייִדן זענען אין לאַנגע ברײטע שאָפּן־פּעלצן, די ברײטע קאָלנערס זענען ביזן האַלבן רוקן פֿאַרװאָרפֿן און בײַם האַלדז מיט אַ ברײטן, רױטן שאַל פֿאַרבונדן. צװישן די טונקעלע פֿאַלדן, װאָס פֿאַרװאַרפֿן זיך אין די פּעלצן, האַלט זיך נאָך אױף דער טונקעלער סאָד פֿון דער נאַכט, װאָס זײ האָבן פֿון דרױסן מיטגעבראַכט... אױף די קעפּ האָבן זײ שאָפּענע היטלען מיט לאַפּן איבער די אױערן פֿאַרבונדן, און אַן אײַזהױך איז איבער די היטלען און קאָלנער פֿאַרפֿרױרן. דער אײַזהױך װערט פֿון דער שטוב־װאַרעמקײט צעגאַנגען, און טראָפּן װאַסער רינען פֿון די היטלען, פֿון די פּעלצן; און בײַם דרײען זיך איבערן שטוב לאָזן זײ נאָך זיך שפּורן װאַסער איבער. זײ זענען צו צום גרױסן אױװן, װאָס איז אין אַ װינקל פֿון שטוב געשטאַנען. דער אױװן האָט זײַן היץ פֿאָרױס פֿאַר זיך געשיקט און נישט צוגעלאָזט צו זיך. די װאַרעמקײט האָט זײ אַרומגענומען. זײ האָבן זיך די פּעלצן אױסגעטאָן אין זענען געבליבן שטײן אין די דיקע מאַנטלען, אַרומגעגאַרטלט מיט רױטע גאַרטלען. ערשט דאַן האָבן זיך אָנגעהױבן די בערד צו װײַזן. טײל װײַס, טײל שװאַרץ, טײל קורצע, טײל לאַנגע. די ייִנגערע האָבן דעם אָרט בײַם אױװן פֿאַר די אַלטע אָפּגעלאָזט און אַלײן זענען זײ געפֿאַלן װער אױף אַ באַנק, װער אױף אַ טיש, און האָבן אָנגעהױבן צו דרימלען. די אַלטע זענען שטילשװײַגנדיק אַרום אױװן געזעסן, און אַ מאָל האָט אײנער דעם אַנדערן אַ קאַשע פֿון געשעפֿט געפֿרעגט, און נאָך אַ לאַנגער װײַלע האָט יענער אים אַ טערעץ אָפּגעענטפֿערט.

די נאַכט האָט ערשט יעצט אָנגעהױבן דורכן פֿענצטער אַרײַנצוקוקן דורך גרױע ברילן, און עס האָט זיך געדאַכט, אַזױ װי מען װאָלט אַ פּאָר טונען ליכטיקײט אין אַ פֿינצטערן נאַכט־יאַם אַרײַנגעגאָסן. און דאָס ליכטיקײט האָט דאָס פֿינצטערניש קױם מיט עטװאָס נאָך גרױער געמאַכט. פֿון ערגעץ װוּ האָט זיך אַ לאַנגער, אױסגעצױגענער קוקורעקו פֿון אַ אױפֿגעכאַפּטן האָן געלאָזט הערן; רעדער קלאַפּן אױף שטײנער און זײ שלאָגן אָפּ אײנזאַם אין דער שטילער נאַכט. די נאַכט קוקט אַלץ מער מיט גרױע ברילן דורכן פֿענצטער אַרײַן, אַ פּאָנעם, מען גיסט אַלץ מער טונען ליכט אין דער פֿינצטערניש... פֿון אַ צװײטער שטוב הערט זיך אַ רודערן, אַ װאַסער־גיסן, דערנאָך טריט אױף און אַראָפּגײן. באַלד דערהערט זיך פֿון דער צװײטער שטוב אַן אַלט קאָל, װאָס זאָגט מיט זײער אַ װײנענדיקן ניגן טילים. און דאָס קאָל גײט זיך פֿאַר זיך אין אַן, אין אַ װײַטן װעג. באַלד מישט זיך אַרײַן אַ דרײסט דין־יונג קעלכל, װאָס אײַלט זיך און װי עפּעס מיט אַ פּרעטענציע מישט עס זיך אַרײַן אין דעם אַלטן טרױערדיקן ניגן: „אָמאַר אַבײ“, און װיל עס פֿאַרטומלען. דאָס אַלטע ערנסטע קאָל, װי פֿאַר זיך, מײַדט אױס דאָס יונגע קעלכל און װײנט אין דער װעלט אַרײַן. די ייִדן בײַם אױװן אין דער שטוב, דערהערנדיק אַ קאָל־טױרע, כאַפּן זיך אױף, רײַבן זיך די אױגן. אײנער װאַשט זיך די הענט אָן פֿענצטער, מע נעמט באַלד אַרױס אַ סידערל פֿון קעשענע, און מען ענטפֿערט אָפּ מיט אַ שאַרפֿן, האַלב־ליטװישן אַקצענט: „לױמעך ריגאָשי גאָיִם", און עס דאַכט זיך, אַז די קױלעס גיבן זיך אָפּ אײנער דעם צװײטן אַ שאָלעם־אַלײכעם אײדער מע זעט זיך נאָך...

און־ און גרױער קוקט אַלץ די נאַכט אַרײַן דורכן פֿענצטער, אַזױ אַז מען הױבט שױן אָן צװײפֿלען אױב עס איז פֿאַר טאָג, אָדער פֿאַר נאַכט...

פֿון דער קיך הערט זיך האָלץ־האַקן, דערנאָך אײער־קנאַקן, מען גיסט עפּעס איבער פֿון אײן קײלע אין דער צװײטער. די טיר עפֿנט זיך, מענטשן דרײען זיך, מע קומט אַרײַן, מען גיסט עפּעס אָן, אָדער מע לײגט עפּעס אַנידער און מע גײט זיך זײַן װעג... פֿון אַ װײַטער שטוב הערט זיך אַ קינד װײנען... און עס דאַכט זיך, אַז די קױלעס מישן זיך אַלע צוזאַמען: דאָס יודנס טרױעריקע טילים־זאָגן, דאָס דינע געמאָרע־ניגנדל, דער דינסטס האָלץ־האַקן, דאָס פֿײַער־קנאַקן און די קױלעס גריסן און זאָגן דעם נײַ־געבױרענעם טאָג, װאָס קוקט דורכן פֿענצטער אַרײַן: גוט־מאָרגן!

אין דער שטוב איז שױן האַלב ליכטיק. אױפֿן טיש זענען אָנגעלײגט פּעלצן, קאַפּאָטעס און שאַלן. אַ הױכער יונג שלאָפֿט אױף דער קאַנאַפּע און שטאַרט זײַנע לאַנגע פֿיס אין דער װעלט אַרײַן...

טיר און טױערן זענען שױן אָפֿן, און מען דרײט זיך אַרײַן און אַרױס. ייִדן קומען אָן פֿון פֿאַרשידענע עלטער, נידעריקע און הױכע, מיט לאַנגע און קורצע בערד. מען גיט זיך אָפּ שאָלעם־אַלײכעם אײנער דעם צװײטן, און טאָך קעדײ דיבער איז מען שױן אין מיטן געשעפֿט. מען רעדט און מען קריגט זיך, אױף טײל פֿראַגן ענטפֿערט מען גאָרנישט און אױף טײל — צו פֿיל טערוצים. אָט האַלט שױן אײן ייִד דעם צװײטן אונטערן אָרעם און פֿירט אים אין אַ װינקל אַרײַן און רױמט אים עפּעס אין אױער אַרײַן. אַ צװײטער שטײט בײַם טישל, קוקט אין אַ סידער אַרײַן און װאַרפֿט אַן אױג דאָרט אַהין, און פּלוצלינג כאַפּט ער אױך אַ ייִד אונטערן אָרעם און פֿירט אים אױך אין אַ װינקל אַרײַן. װי ער װאָלט יענעם די אױגן געװאָלט אױסשטעכן, װײַזט ער, אַז ער האָט אױך אַ סאָד. דערװײַל כאַפּט זיך נאָך אײנער אױף און טוט זיך אָן טאַלעס און טפֿילן און שטעלט זיך אַנידער אָפּדאַװענען, אַ צװײטער ייִד גײט אים שױן אין װעג אַרײַן און לאָזט זיך אױך אין דאַװענען אַרײַן. אין דער זעלבער צײַט רעכענען צװײ ייִדן מיט אַ שטיקל קרײַד אױפֿן טיש, אײנער, מיט אַ נאַסן פֿינגער, מעקט, װאָס דער צװײטער שרײַבט, און דער שרײַבט װידער, װאָס דער צװײטער מעקט. אין צװײטן װינקל שטײען צװײ ייִדן, און אײנער, מיט אַ געל בערדל און אַ רונדיק בײַכל, צײלט דעם צװײטן געלט אױפֿן טיש. ער צײלט ערנסט װי אײנער דאַװנט פֿרום: פֿיר־און־זיבעציק, פֿינף־און־זיבעציק, זעקס־און־זיבעציק, װי ער װאָלט װעלן דערמיט דעם אַנדערן זאָגן: זע, זע װאָס געלט באַדײַט. אין דעם עפֿנט זיך די טיר, און ס'קומט אַרײַן מיט אַ געלױף אַ הױכער ייִד, אַ בלינדער אױף אַן אױג, מיט אַ לאַנגער, רױטלעכער באָרד, און ער הײבט אָן, אָן שום טײַנעס און מײַנעס, צו שיטן דעם געלן, װאָס צײלט דאָס געלט: „רױטער הונט, צװײ הונדערט און פֿופֿציק רובל גיסט דו? װאָס, ביסטו מעשוגע געװאָרן?“ דאָס געלע ייִדל צײלט װײַטער דאָס געלט — הונדערט אײנס, הונדערט צװײ. „װאָס האָסטו צו מײַן געלט?" טײַנעט אַלץ דער צװײטער. נאָר קױם האָט יענער די פּאָר גילדן צוגענומען, שטײט שױן דער רױטער מיטן געלן און סױדען זיך, שאָלעם געמאַכט. אױפֿן טיש ליגן פּראָבן װײץ און רױטע שנופּטיכלעך, און יעדער ייִד, װאָס קומט אַרײַן, כאַפּט אַ פּאָר קערנדלעך, באַקוקט זײ צום ערשט, כאַפּט זײ אין מױל אַרײַן און פֿרעגט אין דער װעלט אַרײַן: „װיפֿל דער מאַרק?" ער באַקומט נישט קײן טערעץ, קנאַקט ער די װײצלעך און קנײטשט מיטן שטערן, אַזױ װי ער װאָלט אַלײן פֿון זיך טרעפֿן געװאָלט דעם טערעץ, װאָס ער האָט נישט געקענט אַרױסבאַקומען פֿון דעם אױלעם.

די שטוב איז די שטאָטבערזע. קלײנע סאָכרימלעך קױפֿן אױף בײַ די פּױערים די טװוּע און מע פֿאַרקױפֿט זײ „רעב יעכעסקלס שפּײַכלער". אין דער שטוב װערן אָפּגעמאַכט אַלע געשעפֿטן, נישט דאַװקע די, װאָס זענען נעגײע רעב יעכעסקלס געשעפֿט, נאָר אַפֿילע דאָס, װאָס אײנער האָט עפּעס מיטן צװײטן: אָדער גלאַט אַזױ, אַז אַ ייִד װיל זיך דרײען אין אַ געשעפֿט; אָדער אַז אַ יונגער־מאַן גײט דעם ערשטן טריט פֿון קעסט אַראָפּ און װיל אַרײַנטרעטן אין האַנדל, דרײט מען זיך צו ערשט אין שטוב. דאָס איז דאָס בײס־האַמעדרעש פֿון האַנדל.

בײַ דער שטוב איז אָפּגעזונדערט אַ שטיבל, דאָס קאַבינעטל, הײסט עס, פֿאַר רעב יעכעסקלען אַלײן. בײַ אַ פֿיר־עקנדיקן שרײַבטיש זיצט רעב יעכעסקל אױף זײַן פֿאָטערשטול. רעב יעכעסקל, אַ נידעריק, נאָר אַ דיק ייִדל מיט אַ רונדיק װײַס בערדל, האַלט זיך אָן מיט אײן האַנט די ברילן בײַ דער נאָז. אײן גלעזל פֿאַלט אים אַלע מאָל אַרױס, און רעב יעכעסקל הײבט עס אױף, רײַבט עס איבער מיטן טיכל, זעצט עס װײַטער אױף דער נאָז, פֿרעגנדיק אָבער, אָדער ענטפֿערנדיק רעב טוּװיען, זײַן „מענטש". רעב טוּװיע, אַ הױכער ייִד, מיט אַ דאַרן געזיכט, ענטפֿערט אָפּ רעב יעכעסקלען מיט אײַלעניש און מיט אַ געלעכטערל, אַזױ װי ער װאָלט זאָגן: „אַלץ איז גוט, אַלץ איז גוט".

רעב יעכעסקל, אײַנגעװיקלט אין זײַן לאַנגן ברײטן שלאָפֿראָק און אין דעם פֿיר־קאַנטיקן היטל, קנעטנדיק אַ שטיקל ברױט צװישן די פֿינגער, האָרכט אױס זײַן מענטש. אַ מינוט בײזערט ער זיך, אַ מינוט װערט ער װײַטער גוט, װעלנדיק זיך מיט זײַן מענטשן באַראָטן.

רעב יעכעסקל רוקט אױף אַ שופֿלאָדל, נעמט אַרױס אַ פּאַפּיר און זאָגט צו רעב טוּװיען:

— װאָלף, מע מוז נאָך דאַנציק שרײַבן, אַז דער ערשטער טראַנספּאָרט איז עקספּעדירט.

עס עפֿנט זיך די טיר און צו ערשט שטעקט זיך אַ קאָפּ אַרײַן, זאָגנדיק: גוט־מאָרגן! דערנאָך פֿאַרשװינדט דער קאָפּ און עס באַװײַזט זיך אַ הױכער פּױער מיט לאַנגע, פֿאַרבלאָטיקטע שטיװל, װאָס לאָזן נאָך זיך אַ אָנזעענדיקן צײכן. דאָס פּאָנעם איז בײַ אים רױט פֿון היץ, טראָפּנס שװײס רינען פֿון די פֿײַכטע האָר, און נישט רעדנדיק קײן װאָרט, קנעפּלט ער אױף זײַן פּאַלטאָ, דערנאָך די װעסט, און שלעפּט פֿון דאָרט עפּעס אַרױס און גיט איבער אַ בריװל צו רעב יעכעסקלען.

בײס רעב יעכעסקל לײענט, װענדט זיך דערװײַל רעב טוּװיע צום פּױער. רעב טוּװיע רעדט צו אים, דער פּױער ענטפֿערט אים אָבער נישט. ער קוקט אױף רעב יעכעסקלען, װאַרטנדיק אױף עפּעס.

— דעם װאָגן שפּאַנען! איך אַלײן פֿאָר קײן טריסק.

— איך האָב דענצמאָל באַלד נישט געהײסן גײן מיטן װאַסער, צװײ װאָכן פֿאַר די יאָמים־טױװים, װער װײסט װאָס ס'קען זיך מאַכן? בײַ די ערשטע פֿרעסט, אַז עס נעמט געזונט... — זאָגט רעב טוּװיע צו רעב יעכעסקלען מיט אַ מין װײכן געבײזער, אַלײן שױן פֿאַרשטײענדיק אין װאָס עס האַנדלט זיך.

— פֿאַרפֿאַלן, דאָס האָלץ שטעלן האָב איך געמוזט, די טראַטװעס זענען געװען געבונדן גאַנץ גוט, די שטריק שטאַרק, די טעג שײן, גײ רעכן זיך?! װאָס קען מען מאַכן, עס איז געװען מין־אַשאָמאַיִם, גײ רעכן, פֿאַר כאַניקע װעט זיך די װײַסל שטעלן?

— מען דאַרף אַנטיקן און סאָקאָלסקין מיטנעמען, אױפֿן בױדעם ליגן עטלעכע הונדערט שאָק פֿרישע „סטראָנקעס". די האָקעס, די שטריק — גיט אַן אײצע רעב טוּװיע.

— דאָס אײַז הײבט זיך אָן רירן, שרײַבט מען מיר. גאָט זאָל געבן, אַז די קראַכעס זאָלן נישט זײַן גרױס, נאָר טריסק, דאַכט זיך, איז אַ שטיל אָרט, עס איז נישט שטראָמיק, און מיט גאָטס הילף, װען דאָס אײַז זאָל נאָר נישט מיט אײן מאָל ברעכן, װעט מען קענען דאָס האָלץ ראַטעװען — זאָגט צום סאָף רעב יעכעסקל.

— מיט... מיט גאָטס הילף.

— קײן גאָמבין דאַרף מען די גאָמבינער צװײ הונדערט רובל שיקן, און בעצאַלעל צו רעב אַװראָם פּלאָצקער, זאָל ער אין שעמעניץ קױפֿן. איך האָב מױרע, אַז די שעמעניצער זאָלן נישט די שעפּסן אױסכאַפּן, לאָזן טאָר מען זיך נישט.

און רײדנדיק, זענען זײ בײדע אין דער צװײטער שטוב אַרײַן.

דער אױלעם איז האַלבלעך געװען אין הױף בײַם שפּײַכלער די טװוּע אָפּװעגן, אין דער שטוב זענען נאָר געװען די אָרכים, װאָס זענען געקומען בײַ נאַכט מיט טװוּע אין שטוב אַרײַן. און נאָך צװײ שטאָטישע מעקלערס, אײנער אַ ייִד אין אַ גאָיִש היטל, מיט אַ קראַגנדל און אַ קורץ רעקל און מיט אַ שטעקן אין דער האַנט — דאָס איז געװען „קאָזעק", דער פּריצישער מעקלער, ער איז געװעזן געשיקט פֿון דער צוקערניע פֿון אַ פּאָרעץ צו רעב יעכעסקלען. בײַ יעדן װאָרט, װאָס ער האָט געזאָגט, האָט ער דערמאָנט דעם פּאָרעץ מיט דער צוקערניע. דער צװײטער איז געװען רעב כאַסקל עפּשטײן, אַ ייִד אַ כאָסיד, אַ מאָל אַלײן אַ סױכער, הײַנט אַן אָפּגעקומענער, אַ מעקלער איז ער געװאָרן נאָר איבערן נאָמען עפּשטײן: עפּעס דער נאָמען פּאַסט צום געשעפֿט. ער טראָגט אַ באַשטענדיק באַפֿלעקטע און צעריסענע קאַם־זײַדענע קאַפּאָטע, װאָס האָט נאָך נישט דעם נעגידישן גלאַנץ אָנגעװױרן.

רעב יעכעסקל האָט די ייִדן שאָלעם־אַלײכעם אָפּגעגעבן, און אײדער זײ האָבן נאָך אָנגעהױבן אַ װאָרט אַרױסצורעדן, האָט ער זײ צום כיִער געשטופּט נאָך זיך, אַז זײ זאָלן זיך װאַשן צום עסן. דענצמאָל איז אין שטוב אַרײַן אַ הױכע, דיקע ייִדענע אין אַ ברײטער שירץ. דער דיקער באַנד פֿון אירע שליסלעך קלינגען און זאָגן אָן, אַז זי קומט, און אַז די בריליאַנטענע אױרינגלעך בלאַנקען אין אירע אױערן. זי האָט אַ רײן, װײַס טישטעך איבערן אָנגעשריבענעם טיש געלײגט, און זאָגנדיק צו די מאַנספּאַרשױנען מיט אַ ברײט באַלעבאַטישן קאָל: רעב טוּװיע, װאַשן, רעב נאָטע שאָכלינער, װאַשן — האָט זי צום טיש געגרײט.

די אָרכים האָבן זיך געלאָזט שטופּן צום כיִער. פֿון הינטן איז געגאַנגען דער מעקלער עפּשטײן. מאַלקעלע האָט ברױט אױפֿן טיש אױפֿגעלײגט, דער אױלעם האָט זיך אַרום טיש געזעצט. פֿון דער קיך האָט זיך געטראָגן דער רײעך פֿון געפּרעגלטע ציבעלעס און די פּאַרע פֿון רױטן בוריקע־באָרשט, װאָס האָט דערמאָנט פֿון פּײסעך און האָט געװעקט די טײַװע צום עסן. עפּשטײן איז געזעסן בײַם טיש, װי אײנער פֿון די אָרכים, האָט געגעסן און געזאָגט גלײַכװערטלעך. דער צװײטער מעקלער, קאָזעק, איז געזעסן אין אַ װינקל אױף די אָנלענען פֿון שטול און זיך די װאָנצעס געדרײט. ער איז געזעסן אױף אַזאַ אַרט, אַז מען װיל האָט מען געקענט מײנען, אַז ער זיצט יאָ בײַם טיש, און אַז מען װיל, קען מען מײנען, אַז ער זיצט נישט בײַם טיש. ער האָט געקוקט אױף עפּשטײנען פֿון דער הױך. נאָר די דינסט, װײַזט אױס, האָט זיך טױע געװען און אים געמוזט רעכענען, אַז ער זיצט אױך בײַם טיש, װאָרעם זי האָט פֿאַר אים אױך אַנידערגעשטעלט אַ טעלער. ער, הײסט עס, האָט זיך אױך טױע געװען און צוגערוקט זיך צום טיש, עסנדיק אױך אױף אַזאַ אַרט, אַז מען װיל קען מען מײנען, אַז ער עסט בײַם טיש, און אַז מען װיל קען מען מײנען, אַז ער פֿאַרזוכט נאָר...

אין הױף איז איצט גאָר אַן אַנדער לעבן. אַ פֿאַר־פּורים־טאָג. דער װינטער איז נאָך אױף דער ערד, אָבער דער פֿרילינג שמײכלט שױן פֿון הימל אַראָפּ, און פֿון אַלע פֿיר זײַטן װעלט. דער לאַנג־געפֿרױרענער שנײ, װאָס איז דורכן װינטער אַ צװײטע ערד געװאָרן, צערינט און צעגײט װי שנײ אין װאַסער. דער זונס ליכטיקע טעכטער — די שטראַלן — בלאָנדזשען אין דער בלאָטע אַרום. אין הױף איבער די קעפּ פֿליִען טױבן אַהין און צוריק, קומען אױף דער ערד אַראָפּ, כאַפּן אַ קערנדל האָבער און מיט אַ געדולע פֿאַרשפּרײטן זײ זײערע װײַסע פֿליגל און מאַכן פּלײטע. אין הױף זײַנען קערנער האָבער פֿאַרװאָרפֿן, דער הױף איז אין שעפֿע אײַנגעטונקט... און הינער דרײען זיך, פּיקן די קערנדלעך און װאַרפֿן זיך יעדן פֿאַר די פֿיס. בײַם שטאַל אױף אַ קײט, אונטער אַ בײַדל ליגט בורעק, אַ גרױסער קודלעװאַטער הונט. ער שטעקט זײַן דיקן קאָפּ אַרױס און װאַרט אױף אַ באַפֿעל. אין הױף, װי אין יעשאַיאָהו האַנאָװעס צײַטן, דרײען זיך אַרום אַ װײַסע ציג מיט געדרײטע הערנער און אַ נידעריקער שעפּס, װאָס האָבן צוזאַמען שוטפֿעס געמאַכט און ציפּן צוזאַמען פֿון די בינטלעך הײ, װאָס ליגן אױף דער פֿור אין מיטן הױף.

אױף דער צװײטער זײַט הױף ליגן אײַנגעפֿרױרענע ברעטער און קלעצער, אױף דער האַלב אײַנגעזונקען אין שנײ. יונגען קריכן איבער די קלעצער, דערגרײכן ביזן שפּײַכלער. די טירן פֿון שפּײַכלער שטײען אָפֿן, און פֿאַר די טירן שטײט אַ גרױסע װאָג. אײנער לײגט אַרױף געװיכט אױף דער װאָג, און דער „שרײַבער" (אַ יונגער־מאַן אין אַ פּעלצל און אין אַ פֿוטערנעם קאָלנער) האַלט אַ ביכל אין דער האַנט און שרײַבט די געװיכט אין ביכל אַרײַן. דורך די אָפֿענע פֿאָרטקע קומען אַרײַן צו פֿאָרן אײן פֿור נאָך דער צװײטער, מען נעמט זעקלעך אַראָפּ, מען װעגט אָפּ, און מען טראָגט זײ אין שפּײַכלער אַרײַן.

נאָטע, דער יונג בײַ די פֿערד, אַ הױכער ברײט־בײניקער, פֿון רעב יעכעסקלס „גװאַרדיע", מיט אַ שװאַרץ, אָפּגעברענט געזיכט, מיט ליכטיקע צװײ גרױסע אױגן, װאָס קוקן פֿון דער װײַטן װי צװײ שטורקאַצן, פֿירט אַרױס פֿון שטאַל צװײ הױכע פֿערד, בולאַנעס. אײנס פֿון די פֿערד האָט אױפֿן שטערן אַ שװאַרצן רונדן פֿלעק, װאָס האָט פֿון צװישן זײַן גרױען שאָקאָלאַד־קאָליר װי אַ שװאַרץ אױג געשײַנט. די האָר בײַם האַלדז זענען בײַ בײדע פֿערד געװען צעקעמט און אײַנגעפֿלאָכטן אין פֿלעכטלעך. די האָבער־קינדער זענען געװען די ליבלינגען פֿון רעב יעכעסקלען. זײ האָבן אים פֿאַרשטאַנען, האָבן געװוּסט, װען דער װעג איז נױטיק. די בײַטש האָט מען נאָר פֿאַר זײ אַלס פּאַראַד געהאַלטן. עס איז נאָך נישט געװען דער פֿאַל, אַז זײ זאָלן אים שאַבעס אין װעג איבערלאָזן. זײ האָבן עפּעס װי געפֿילט, װען עס איז פֿרײַטיק און מע דאַרף זיך אױפֿן שאַבעס אַהײמאײַלן. ער האָט זיך געקענט אױף זײ פֿאַרלאָזן. און װען זײ פֿלעגן אַזאַ שטיקל באַװײַזן, האָט ער זײ אַלע אַלײן מיט זײַן האַנט געגלעט...

געזאָגט האָט מען, אַז רעב יעכעסקלס פֿערד זענען נעשאָמעס פֿון אַלטע באַלכױװעס, װאָס זײערע װעקסלען ליגן נאָך בײַ אים אין שאַנק, און זײ קענען נישט קײן רו אין קײװער האָבן, ביז זײ װעלן אים דעם כױװ נישט אָפּצאָלן...

נאָטע האָט געטראָגן זײַן װינטערדיק קורץ פּעלצל מיט לאַנגע לעדערנע שטיװל און אױפֿן קאָפּ דאָס זעלנערישע רונדיקע פֿוטערן היטל, אױף װעלכע עס האָט נאָר דאָס בלעכל געפֿעלט. און מיט אַ מין ראַכװעסדיקײט האָט ער זײַנע כאַװײרים צוגעפֿירט צום װאָגן, זײ די כאָמעטקעס מיט די מעשענע קאַנטן אױף די העלדזער אָנגעטון, און מיט דעם נײַעם געשפּאַן אױסגעצירט. דערנאָך האָט ער די בלױע בענדערנע לײצעס בײַם דישל פֿאַרבונדן און ער האָט זיך גענומען צום געזעס. אַנטעק האָט פֿון בױדעם די האָקעס מיט די שטריק אַראָפּגענומען און זײ אונטערן געזעס פֿאַרפּאַקט. אַרײַנגײענדיק אין שטאַל, האָט דערװײַל נאָטע אין פֿענצטער פֿון דער קיך אַן אױג געװאָרפֿן, זײַן אױג האָט זײַן שליכעס ערפֿילט, און באַלד נאָך אים האָט זיך נאָכגעלאָזט יענטע דאָס דינסטמײדל. דאָס רױטע, געזונטע בלוט, װאָס האָט אין אירע דיקע, פֿלײשיקע הענט גערונען, האָט דורך דעם צעריסענעם קאַפֿטן אַרױסגעשפּראָצט. אירע שװאַרצע לאָקן איבערן רױטן געזיכט און די שװאַרצע אױגן מיט די שװאַרצע, שאַרפֿע ברעמען אין איר יונג־בלוטיק געזיכט האָבן װערטער גערעדט — „פֿײַער און פֿלאַם“. זי איז פֿלינק אַרײַן אין שטאַל נאָך נאָטען, און נישט רעדנדיק קײן װאָרט, האָט זי פֿון אונטערן קאַפֿטן אַ האַלב געקאָכטע הון אַרױסגענומען און אים דערלאַנגט.

נאָטע האָט עס צוגענומען, עפּעס װי עס קומט אים דאָס.

זי האָט נאָך געװאַרט...

ער האָט געװוּסט אױף װאָס...

און װײַל זי האָט געװאָלט, װיל ער דאַװקע נישט. זי הײבט אױף אַ שטרױ און מאַכט זיך אַרױסגײענדיק.

איצט װיל ער. ער כאַפּט זי אָן, נעמט זי פֿעסט אַרום מיט בײדע הענט, און האַלטנדיק אין די אָרעמס די בײַטש, זאָטלט ער איר אָן אַ גראָבן קוש אױף דער באַק.

— נו, זאָלסטו אַזױ לעבן, אױב װעסט מיט מיר כאַסענע האָבן — זאָגט זי צו אים, אַװעקנעמענדיק איר געזיכט.

— פֿלינקער, די באַלעבאָסטע גײט, כאַפּ... — מאַכט ער צו איר און שטופּט זי אַרױס.

זי דערשרעקט זיך, כאַפּט זיך אױף, אָבער באַלד איבערצײַגט זי זיך, אַז ער האָט זי אָפּגענאַרט, בלײַבט זי שטײן בײַ דער שװעל פֿון שטאַל:

— צעברעכן זאָלסטו הענט און פֿיס אױפֿן װעג! — זאָגט זי מיט אַ שעלמיש געלעכטער אַרױסלױפֿנדיק.

— דו, סוקע אײנע — לאָזט ער זיך נאָך נאָך איר.

דאָס שרײַבערל בײַ דער װאָג, באַמערקנדיק װי זי לױפֿט אַרױס פֿון שטאַל, װינקט ער צו אַנטעקן דעם הױפֿװעכטער.

— פּשאַ קרעװ — לאָזט זיך אַנטעק נאָך איר.

זי שטעקט אַרױס אױף זײ די צונג און װערט פֿאַרשװוּנדן אין הױז פֿון דער קיך.

אַ קנאַק פֿון נאָטעס בײַטש און אַן אַזעסדיק ראַשן פֿון רעדער האָבן צו װיסן געגעבן, אַז די פֿור שטײט שױן פֿאַר דער טיר געשפּאַנט.

און באַלד האָט מען אָנגעהױבן צו טראָגן פֿון שטוב אױפֿן װאָגן פּעקלעך און פּעקלעך. רעב יעכעסקל רירט זיך נישט אין װעג אַרײַן אָן צעדעך־לעדערעך. רעב יעכעסקל האָט זיך געװיזן אין גרױסן, ברײטן שאָפּנפֿעלץ, דעם װינטערדיקן פּאַלטן מיט די ברײטע אַרבל האָט מען איבערן געזעס געלײגט (װאָרעם אַ טאָג איז געװען אַ שײנער, דער פֿראָסט האָט געלאָזט, און די זון האָט אין הימל געלאַכט), נאָך אים זײַן װײַב מאַלקעלע — מיט אַ בראָכע אױף די ליפּן, און כעװרע קינדערלעך, קלײנע און גרױסע, טײל האַלטנדיק אין די הענט געמאָרעס — מיטגענומען אין כײדער אַרײַן נאָכן אָנבײַסן, קלענערע — בײגל מיט פּוטער, נאָך טײל האָט דער באַהעלפֿער אונטערגעשטופּט: „אין כײדער אַרײַן". די קינדער אָבער, מערסטנטײל אין פּעלצלעך אָנגעטאָן, װאַרטן אַרום דער פֿור.

— זײדעשי, זאָל דער זײדעשי פֿאָרן געזונטערהײט!

— בלײַבט געזונט און לערנט מיט כײשעק! — האָט זײ דער זײדע איטלעכן באַזונדער די האַנט געגעבן, פֿון דער הױזן־קעשענע אַ גרױסן בײַטל אַרױסגענומען און די קינדער לעצטגעלט געטײלט.

פֿון דעם פֿענצטער פֿון צװישן די צװײ געהאָפֿטענע גאַרדינען האָט אַ מײדלס געזיכט אַרױסגעשײַנט. דאָס האַלבע געזיכט, אַן אײדל גערײטלטע באַק מיט אַ שװאַרצן זײַדענעם לאָק און מיט אַ בלױען באַנד פֿאַרבונדן, האָט אײדל און אַריסטאָקראַטיש פֿון דער װײַטן צום פֿאָטער אַהין געשאָקלט:

— פֿאָר געזונטערהײט, טאַטעשי!

רעב יעכעסקל איז אױפֿן װאָגן אַרױף. זיצנדיק אױפֿן װאָגן, האָט ער נאָך עפּעס מיט רעב טוּװיען, זײַן מענטש, גערעדט, געזעגנט זיך, און אַהין געשאָקלט צו מאַלקעלען: בלײַב געזונט, בלײַב געזונט! דערנאָך צום מײדלס ליכטיקן געזיכט: בלײַב געזונט, לײעלע! און צו די אײניקלעך פֿון װאָגן אָנגעזאָגט:

— איר זאָלט באַגערן צו לערנען!

אין אַ װינקל איז יענטע געשטאַנען. אירע הענט האָט זי אױפֿן האַרץ פֿאַרלײגט און געקוקט אױף נאָטען, װי ער זעצט זיך שטײַף און שטאַרק אױף דעם קאָרשל אין זײַן קורץ פּעלצל, און דאָס מאַמזערישע װױלעשע היטל װינקט ער אַראָפּ צו איר. ער האַלט די לײצעס אין דער האַנט, גרײט אין דער װעלט זיך צו לאָזן, װי זײַנע פֿערד, די כאַװײרים, װאָס קענען נישט אײַנשטײן און האַקן מיט זײערע פּאָדקאָװעס אױף די שטײנער.

יענטע האָט געשמײכלט.

נאָטעס אַ קנאַל פֿון דער בײַטש האָט איר אַ גרוס אָפּגעגעבן: בלײַב געזונט, יענטע!

די סאָפּנדיקע פֿערד האָבן זיך אין דער װעלט געלאָזט, אױסמײַדנדיק דאָס שטילע, רויִקע, פֿרימאָרגנדיקע שטאָטגעסל — און נאָטע מיטן זעלנערישן היטל איז ערגעץ פֿאַרשװוּנדן געװאָרן...

אין דער שטוב בײַ רעב יעכעסקלען איז איצט שטיל. דער אױלעם האָט די געשעפֿטן אָפּגעמאַכט. די פֿרעמדע, װאָס זענען בײַ נאַכט געקומען, האָבן זײערס פֿאַרקױפֿט, אײַנגעשפּאַנט און אָפּגעלאָזט זײער אָרט אַנדערע סאָכרים, װאָס װעלן קומען בײַ דער נאַכט. די גרױסע קאַנאַפּע זעט זיך ערשט איצט אַרױס מיט איר לעדערנעם, אַלטמאָדישן איבערציִער און מיט אַלע אירע גריבער און בערגער, װאָס זענען אין איר. דער לאַנגער טיש אין מיטן שטוב איז באַשריבן מיט קרײַד, דער שװאַרצער אױװן איז באַשריבן, די הױכע שאַנק איז באַשריבן און אַלע שטולן און בענק זענען „אָנגערעכנט", און די רעכענונגען אױף טיש און בענק, אױף שראַנקען און װענט זעען אױס װי קלע־זאַיִן, װאָס די זעלנער האָבן זײ איבערגעלאָזט אױפֿן שלאַכטפֿעלד און זענען אַנטלאָפֿן פֿון זײ. און די רעכענונגען קוקן אײנע דער צװײטער אָן, און קריגן זיך, און שטעכן אײנע די צװײטע די אױגן אױס...

באַלד זענען אַרײַנגעקומען צװײ נידעריקע, פֿעטע יונגע־מאַנטשיקלעך, כאַצקל און בערל, מיט נידעריקע, רונדיקע בײַכלעך. די מישפּאָכע־גריבעלעך בײַ זײערע װינקלנעזער זאָגן אױס, אַז זײ זענען ברידער. רעב יעכעסקלס שװעסטערקינדער. אַ מאָל זענען זײ צװײ יונגע לײַטלעך אױף קעסט געװען — הײַנט זענען זײ אױך נאָך קעסט־יונגע־לײַטלעך — נאָר זײ דרײען זיך שױן אין שטוב אַרום. מישפּאָכע מיטן שטוב, קומען זײ נאָכן אָנבײַסן צולײגן זיך אױף דער קאַנאַפּע, פֿאַר מיטאָג.

בײדע מיט אַ מאָל, װי עס פּאַסט פֿאַר צװײ ברידער, האָבן זײ זיך בײַנאַנד אױף דער קאַנאַפּע אַרױפֿגעלײגט. די פּאַלטאָס אױסגעטאָן, קונציק זײ פֿאַר קישעלעך געמאַכט און אונטער די קעפּ זיך אַרונטערגעלײגט. צו ערשט האָבן זײ זיך אין דער שטיל, אַזױ װי עס װאָלט זײ אַ שאָד זײַן אױף דעם אַ װאָרט אױסצוניצן: געשטופּט זיך, געשטױסן זיך. יעדער האָט פֿאַר זיך דעם אָנלענער געװאָלט. נאָר אַזױ װי זײ האָבן זיך אָן װערטער געקריגט, אַזױ האָבן זײ אױך אָן װערטער צװישן זיך שאָלעם געמאַכט. אײנער האָט דעם אָנלענער גענומען, און דער צװײטער האָט זיך צו זײַנע פֿוסנס געלײגט.

כאַצקל, דער עלטסטער ברודער, האָט קונציק זיך געקראַצט מיט אײן פֿינגער אין זײַן געל בערדל און האָט זיך פֿאַרטראַכט אױף אַ רעכענונג, װאָס איז אים קעגן איבער פֿאַר די אױגן געשטאַנען:

זיבן מאָל אַכט־און־דרײַסיק, װיפֿל האָבן מיר, האַ, בערל?

נאָר בערל האָט אים מיט דער נאָז אָפּגעענטפֿערט. האָט זיך כאַצקל מעיאַשעװ געװען, זיך צו דער װאַנט אױסגעדרײט, און עפּעס װי װעלנדיק אָפּטון בערלען, האָט ער אױך דאָס זעלבע געטאָן...

קאַפּיטל צװײ: אַ הײַזל בײַ דער װײַסל.

אײנס אַלײן און פֿאַר זיך אַלײן שטײט זיך אַ הײַזל אין טאָל צװישן צװײ הױכע בערג, װאָס לאָזן זיך הױך און װײַט אין דער װעלט אַרײַן, בײַם ברעג פֿון טײַך װײַסל. װינטער איז עס. גאָטס װעלט איז אין גאַנצן אין שנײ פֿאַרטרונקען. אונדזער הײַזל, װי אַן אַלטער באַלעבאָס אין טאַכריכים, שטײט זיך בײַם ברעג, קוקט זיך צו צום פֿאַרפֿרױרענעם טײַך, זײַן שאָכן, און עס שװײַגט, ביז דער טײַך װעט צו טכיִעס־המײסים אױפֿשטײן. דערװײַל איז דער טײַך געשטאָרבן, געפֿרױרן און מיט אַ װײַסן קיטל אײַנגעהילט. ראָבן פֿליִען אױף זײַן ברײט און לענג, שטעלן זיך אױף דעם טײַכס רוקן און לעכערן זײַן אָפּגעטאָקטע דעקע. טײל מאָל גײט אַ מענטש איבערן טײַך, און דעם מענטשנס פֿיס טוקן זיך אין דעם װײַסן, טיפֿן שנײ. און פֿון בײדע זײַטן הײַזל זעען אױס די הױכע בערג, װי שטיקער געפֿאַלענע פֿליגלען פֿון אַן אָדלער, װאָס ליגן אײנער אױפֿן צװײטן, אָדער װי שטיקער געפֿרױרענע װאָלקן װאָלטן געפֿאַלן אײנס אױפֿס צװײטע. אױף די רוקן בערג קריכן נידעריק שנײ־בױמעלעך; אײן בױמל, באַדעקט פֿון קאָפּ ביז די פֿיס אין שנײ, האָט זיך אױפֿן שפּיץ באַרג אַרױפֿגעכאַפּט. עס שטײט אײנס אַלײן אין דער הױך און עס קוקט זיך װײַט און ברײט אין דער װײַסער װעלט... בײַם ברעג פֿון טײַך, צופֿוסנס דעם באַרג און צוקאָפּנס דעם טײַך, שטײט אַ שערענגע בײמער, אײנס נאָכן אַנדערן מיט שנײ באַדעקט, װעלכע זעען אױס װי װײַסע אײדעס, װאָס שטײען און היטן דעם ריזיקן מעס, דעם טײַך...

אין דעם הײַזל זיצט אַ מישפּאָכע פֿון יאָרן לאַנג. דאָרט לעבט מען מיט זיך און מיטן טײַך, דעם שאָכן. „כאַיִם איבערפֿירערס" הײסט דאָס הײַזל הײַנט. אַ מאָל מיט אַ דרײַסיק יאָר צוריק האָט עס געהײסן „מױשע איבערפֿירערס", און עפֿשער אין צװאַנציק יאָר אַרום װעט עס גאָר הײסן „דאָװיד איבערפֿירערס". נאָר עס איז נישט קײן כילעק, דער נאָמען טױשט זיך נאָר מיט די יאָרן. אָבער דאָס הײַזל, דאָס װאַסער און דער נאָמען „איבערפֿירער" בלײַבן ביז איצט. דער הײַנטיקער „איבערפֿירער" הײסט כאַיִם און איז אַ ייִד פֿון אַ יאָר פֿופֿציק, אַ הױכער און אַ דאַרער. דאָס פּאָנעם אױסגעצױגן און די װײַסע באָרד אױסגעצױגן, און דער הױכער געקנײטשטער שטערן איז אױסגעצױגן. אַ װאַסערקינד, אױפֿגעצױגן געװאָרן בײַם װאַסער, און װער װײסט אױב זײַן קײװער װעט נישט זײַן אין װאַסער. נו, װעט עס אין װאַסער גופֿע נישט זײַן, אַלקאָלפּאָנעם װעט עס זײַן בײַם װאַסער. און װעט אַ געװיסער קומען, װעט אים דאָס װאַסער פֿון קײװער אַרױסנעמען און מיטפֿירן אים מיט זיך קײן דאַנציק, אַזױ װי עס האָט מיט זײַן פֿאָטער און מיט זײַן זײדן געטאָן... און װאָס איז דער אונטערשיד, צי מיט דער ערד, אָדער מיטן װאַסער אױסגעמישט צו װערן? די ערד איז טױט, זי שװײַגט טאָמעד און שטײט טאָמעד אױף אײן אָרט, דאָס װאַסער לױפֿט, אײַלט זיך אין דער װעלט אַרײַן, עס לעבט כאָטש...

מישפּאָכע מיטן װאַסער איז ער שױן פֿון לאַנג. דאָס װאַסער דאַרף יעדעס יאָר אַ מענטש, און זײַן מױשעלע איז שױן פֿון לאַנג מיטן װאַסער געװאָרן אױסגעמישט, און דרעמלט דער „איבערפֿירער" אַ מאָל שאַבעס נאָכן מיטאָג בײַם ברעג אײַן, און אַ כװאַליע קומט צו לױפֿן און רױשט, דאַכט זיך אים, אַז מױשעלע מיט זײַנע כאַװײרים, די כװאַליעס, זענען אים געקומען װעקן...

זומער ציט ער די פּאַרנאָסע פֿון װאַסער, אַ גאַנצע װאָך איז ער אױף דעם שיפֿל, און זײַן לײַװנט שפּאַלט און שײדט אָפּ אײן הימל פֿון צװײטן... שאַבעס. דאָס װאַסער — פֿירט זיך ייִדישלעך, עס האַלט מיט שאַבאָסים און יאָנטױװים, שטיל איז עס, עס קושט אײן כװאַליע די צװײטע, און ער מיטן װײַב זיצן פֿאַר דער טיר. ער זאָגט פּײרעק, דאָס װײַב לײענט אין „צענע־װערענאָ", און זײ דערצײלן די כװאַליעס גאָטס װוּנדער, און יעדער כװאַליע כאַפּט אַ װאָרט און מאַכט פּלײטע. װינטער איז דער טײַך געפֿרױרן, צוגעדעקט אין זײַן שײד. דאָס הײַזל איז פֿאַרשנײט, פֿאַרשאָטן ביז, פֿון קאָפּ ביז צו די פֿיס. פֿון דעם בלומען־פֿאַרקאָװעטן פֿענצטערל שטאַרט אַרױס דעם איבערפֿירערס אַן אױג און באַטראַכט דעם שוטעף, דעם טײַך, װי ער איז צוגעדעקט, געפֿרױרן. דער איבערפֿירער קוקט און קרעכצט. צװײ זענען געפֿרױרן: דער טײַך הינטערן אײַז און דער איבערפֿירער אין זײַן הײַזל. און װען דאָס װאַסער רײַסט זיך פֿון הינטער זײַן דעקע אַרױס און לעבט אױף, דענצמאָל קריכט פֿון זײַן װינטערדיקן קײװער אױך דער איבערפֿירער אַרױס, האָט האַנאָע פֿון זײַן שוטעף, װאָס איז צו טכיִעס־המײסים אױפֿגעשטאַנען, און ער שמירט אױס זײַן שיפֿל מיט סמאָלע.

בײַ נאַכט. די געגנט איז אַרום שטיל. דער הימל קוקט מיט ליבשאַפֿט אױף דער װעלט, װי אַ טאַטע אױף זײַן הױזגעזינד. די פֿעלדער זײַנען מיט שנײ באַדעקט, און די בערג זײַנען װי טױטע ריזן אין זײערע טאַכריכים. דענצמאָל שימערט פֿון איבערפֿירערס פֿאַרקאָװעטן פֿענצטערל אַ שטראַל ליכטיקײט אַרױס און דרינגט ערגעץ װוּ אין דער װעלט אַרײַן. װײַט ערגעץ בלאָנדזשעט אַ פֿוסגײער, ער דערזעט דעם שטראַל, װעלכער פֿירט אים גלײַך צום פֿענצטער פֿון הײַזל די נאַכט איבערצונעכטיקן.

עס איז נאָך װינטער. מיט שנײ אַרום איז אַלץ נאָך באַדעקט, נאָר דאָך קוקט שױן גאָט פֿון דער הױך מיט קלאָרע אױגן אַראָפּ. די זון איז איבער די גרױע װינטערדיקע װאָלקן פֿאַרשפּרײט, און אירע שטראַלן לעכערן די װינטערדיקע דעקע. אױף די אַרומיקע בערג צעגײט דער שנײ קלאָר, רײן; קײן מענטשנס פֿוס האָט נאָך נישט זײער רײנע װײַסקײט באַרירט, און גאַנצע שטראָמען צעגאַנגענער שנײ לאָזן זיך גלעטנדיק פֿון די בערג אַראָפּ און פֿאַלן אין דעם האַלב־געפֿרױרענעם טײַך אַרײַן. דאָס אײַז איבערן װאַסער איז רײן און דורכזיכטיק, און דאָס װאַסער קוקט דורך אים, װי דורך אַ קלאָרער שױב אַרױס. טײל מאָל װאַרפֿט זיך אַ פֿיש אַרױף, האַקט אױף די שױב מיטן װײדל, װאַרפֿט אַ בליק אױף גאָטס פֿרײַער װעלט און פֿאַר גרױס געדולע, אַז די מאַמע, דאָס װאַסער, װעט באַלד פֿון זיך די שױב אַראָפּװאַרפֿן, לאָזט ער זיך טיף נאָרקענדיק אין װאַסער אַרײַן די פּסורע די כאַװײרים אָנצוזאָגן. און אַלץ אַרום איז באַהאָפֿטן אײנס מיטן צװײטן, אַלץ האָט דער שנײ צוזאַמענגעגאָסן. קלאָר, רײן, העל, נאָר אײן שװאַרצער פֿלעק שטערט די װײַסע שנײװעלט — דאָס הײַזל, װאָס עס שטײט זיך אײנס אַלײן אין טאָל.

די כאַיִמטע גײט מיטן עמער צו דעם ברונעם, װאָס איז הינטער דעם הײַזל, מיט אַ מאָל דערזעט זי פֿון דער װײַטנס רעב יעכעסקלס פֿור. זי האָט באַלד די פֿערד דערקאָנט, און זי האָט צום מאַן דורכן פֿענצטער אַרײַנגעקלאַפּט.

— כאַיִם, דער סױכער פֿון די טראַטװעס פֿאָרט.

— געמאַכט װי אַ כאָכעם, אין אַ פּאָר שאָ אַרום װאָלט פֿונעם האָלץ קײן לעק ניט געבליבן — האָט כאַיִם אָפּגעענטפֿערט, אַרױסגײענדיק אױף דער שװעל פֿון דער טיר.

און װאָר איז עס. צװישן די װײַסע פֿעלדער שװאַרצט זיך דער װעג און אױפֿן װעג לױפֿן צװײ גרױע פֿערד, װאָס קומען װאָס אַ מאָל נעענטער.

באַלד איז נאָטע מיט אַ קנאַל פֿון דער בײַטש צום הײַזל צוגעפֿאָרן. די פֿערד זענען געװען צעהיצט, פֿאַרסאָפּעט. רעב יעכעסקל, אָנגעטאָן אין זײַן דיקן שאָפּנפּעלץ, איז פֿון דער פֿור אַראָפּ פֿרעגנדיק:

— נו, װאָס מאַכן דאָרט מײַנע העלצלעך?

— מיר האָבן געטאָן װאָס מיר האָבן געקענט. מען האָט נאָך אַ מאָל מיט שטריקאַװעס געבונדן, מיט ברעטער צוזאַמענגעקלאַפּט און מיט גראָבע שטריק צום ברעג פֿאַרפֿעסטיקט, אָבער װער װײסט? שפּיל זיך דיר מיט איר — האָט כאַיִם אַרױסגעלאָזט מאַכנדיק מיט די הענט, װי ער װאָלט דערמיט געװאָלט געבן פֿאַרשטײן די גװוּרע פֿון איר, פֿון זײַן װײַסל.

רעב כאַיִם איז צוגעגאַנגען צו רעב יעכעסקלען און האָט אים אָפּגעשטעקט שאָלעם־אַלײכעם, און רעב יעכעסקל איז מיט אַן אַראָפּגעלאָזענעם קאָפּ אין שטיבל אַרײַן.

אין דעם קלײנעם רויִקן שטיבל זענען געשטאַנען צװײ הױכע בעטן, פֿול אָנגעלײגט ביז אין האַלבן באַלקן מיט דעקן, אין װעלכע עס האָט זיך אױפֿגעהאַלטן די פֿעדערן פֿון די אַלע גענדז און קאַטשקעס, װאָס די ייִדענע האָט צײַט נאָך איר כאַסענע יעדן פֿרײַטיק געשאָכטן — אױף אױסשטײַער פֿאַר שװעסטערקינדער אױף כאַסענעס. פֿון דעם קלײנעם שױבן־שענקל, װאָס איז געשטאַנען אין אַ װינקל שטוב, האָבן רױטע עפּל אַרױסגעקוקט, װעלכע האָבן פֿאַרשפּרײט אַן עפּל־געשמאַק אין דעם קלײנעם דאָרפֿישן שטיבל.

רעב יעכעסקל האָט זיך בײַם טיש אַװעקגעזעצט. פֿאַר אַגמעס־נעפֿעש האָט ער דעם שאָפּנפּעלץ נישט אױסגעטאָן און האָט צום פֿענצטערל אַרױסגעקוקט. אַרום איז נאָך שטיל, נאָר פֿון גאַנץ װײַט הערט זיך אַ מין גיסן. דאָס זאָגט אָן שלעכטע פּסורעס. פֿון רעב יעכעסקלס ברוסט האָט זיך אױס געװױנהײט אַ „רעבױנע־שעלױלעם" אַרױסגעריסן.

נאָטע איז אַרײַן אין שטוב און האָט עפּעס דאָרט בײַ דער טיר געזוכט. די כאַיִמטע האָט זיך מיט אים געקריגט, װעגן האָלץ האַקן. באַלד האָט אַ פֿײַערל געקנאַקט אין קיך — אַ יײַכל פֿאַרן סױכער אָפּצוקאָכן. די כאַיִמטע בײַ דער קיך זעט, אַז דער סױכער זיצט פֿאַרקלערט בײַם טיש, הױבט זי אים אָן צו טרײסטן.

— זאָרגט נישט, סױכער, װעגן די טראַטװעס, גאָט װעט העלפֿן און װעט אײַער סכױרע פֿון װאַסער ראַטעװען.

רעב יעכעסקל האָט זיך אומגעקוקט און דערזען די כאַיִמטע. זי, אַ ייִדענע, טרײסט אים, האָט ער זיך פֿאַר זיך אַלײן פֿאַרשעמט, און איז אַרױס אין הױף.

— פֿירט מיך, רעב כאַיִם, צום געהילץ — האָט ער צו כאַיִמען געזאָגט, טרעפֿנדיק יענעם צװײ עמערס װאַסער טראָגן. — נאָטע, קום מיט.

כאַיִם האָט די עמער אין שטאַל געטראָגן. אַלע דרײַ זענען הינטערן הײַזל צום געהילץ אַרונטער.

אַז מען האָט נישט געװוּסט, האָט מען נישט געקענט באַמערקן, אַז דאָרט ליגט האָלץ. האַלבלעך איז עס אין אײַז אײַנגעפֿרױרן, און פֿון אױבן איז עס מיט װאָס צוגעדעקט. נאָר לאַנגע ברעטער זעען זיך װוּ־נישט־װוּ אַרױס, און לאַנגע דיקע שטריק זענען אָנגעבונדן אָן דיקע בױמער, װאָס שטײען בײַם ברעג.

— אַ שלעכט, אַ שלעכט געשעפֿט — ברומט רעב יעכעסקל פֿאַר זיך און מעסט מיט דעם שטעקן אין דער לופֿט לױט דעם אױג, װיפֿל אײל װײַט קען דאָס געהילץ ליגן פֿון ברעג.

— מע מוז קײן יאַנאָשעץ גײן פּױערן שאַפֿן, װאָס מער פּױערן, און אַזױ װי דאָס אײַז װעט נאָר אָנהױבן זיך רירן, מוז מען דאָס געהילץ פֿון װאַסער אַרױסנעמען. װיפֿל עס לאָזט זאָל קאָסטן, פֿאַרפֿאַלן.

— װאָס דען? אַז דאָס אײַז װעט אָנהױבן רירן, װעט עס דאָס געהילץ װי אַ פֿעדערל מיטנעמען — שטימט רעב כאַיִם מיט מיט אַ מין באַהאַלטענער גײַװע אױף זײַן װאַסער.

— עס ליגט נישט װײַט פֿון ברעג. אין גאַנצן אַן אײל צװײ, דרײַ.

— מע מוז זיך צואײַלן. פֿון אױבן קומט דאָס אײַז אָן אין אַ ליאַדע מינוט — זאָגט רעב כאַיִם שױן גײענדיק.

רעב יעכעסקל האָט אים אַ פֿינף רובלדיקן געגעבן, אַז ער זאָל פֿון דאָרף אָקעװיט מיטברענגען און אַלײן איז ער צוריק אין רעב כאַיִמס שטיבל אַרײַן.

אין שטיבל בײַ רעב כאַיִמען האָט זיך געטראָגן אין דער לופֿט אַ רײעך פֿון קאַרטאָפֿליעס מיט באָבעס (די כאַיִמטע װײסט שױן פֿון לאַנג, אַז פֿון אירע באָב לעקן די סאָכרים די פֿינגער); די כאַיִמטע איז אין גאַנצן אין דער קיך געװען פֿאַרטאָן. נאָטע איז געזעסן אין אַ װינקל בײַ דער קוך, די שטיװל אױסגעטאָן, און האָט זיך די אָניצעס געטריקנט, שמועסנדיק דערװײַל מיט די כאַיִמטע װעגן אַ קאַלע. — די כאַיִמטע האָט אים אַ שידעך אָנגעשלאָגן מיט אירס אַ שװעסטערקינד פֿון יאַנאָשעץ, זײער אַ שײן, געזונט מײדל מיט אַ פּאָר הונדערט גילדן. און װעט דער סױכער איבער שאַבעס איבערבלײַבן, װעט זי איר שװעסטערקינד אַהערברענגען.

נאָטע איז געזעסן און האָט דעם שמועס ערנסט אױסגעהאָרכט און מיטן קאָפּ צוגעשאָקלט; געװאָלט האָט ער דערװײַל בײַ דער אַלטער אַ גוט מיטאָג אױסנאַרן. ער האָט זײַן אײסעק פֿאַרשטאַנען. די אַלטע איז באַלד צו אים מישפּאָכעדיק געװאָרן. רעב יעכעסקל איז אַרײַנגעקומען, איז דער שמועס איבערגעהאַקט געװאָרן.

רעב יעכעסקל האָט שױן געפֿונען דעם טיש געדעקט מיט עפּעס אַ מין מאָדנע צװעל, װאָס זעט אױס צו זײַן אַ קאָלדרע אױף די בעטן, מיט אַ בלעכענעם אױסגעריבענעם לעפֿל, מיט אַ קלינג פֿון אַ מעסער און אַ גאָפּל, אַ הײמיש געבאַקן ראַזעװע ברױט און אַ זאַלצמעסטל. רעב יעכעסקל האָט זיך געװאַשן, אַ האַמױצע געמאַכט, און די כאַיִמטע האָט אים אַ טעלער דערלאַנגט, פֿון װעלכע די פּאַרע האָט די שטוב אײַנגענומען. רעב יעכעסקל האָט קנאַפּ פֿאַרזוכט, אַװעקגערוקט פֿון זיך דעם טעלער, די שיראַיִם איז פֿאַר נאָטען געװען...

רעב יעכעסקל האָט פֿלינק אָפּגעבענטשט און איז צום געהילץ אַרױס. ער האָט זיך בײַם ברעג אַנידערגעשטעלט און געװאַרט.

און איבער דער װײַט און איבער דער ברײט פֿון דער װײַסער װעלט האָט זיך זײַן אױג פֿאַרװאָרפֿן. דאָס װאַסער לױפֿט פֿון די בערג און עס גיסט זיך איבערן אײַז. פֿון דער װײַטנס הערט זיך אַ קנאַק. אַ שטיק אײַז, אַ האַלבער טײַך קומט אָן און רײַסט זיך װײַטער, דאָס װאַסער רױשט שטראָמענדיק אין אַ רינע פֿון צװישן צװײ שטיקער אײַז, און מיט אַ ראַש שטראָמט עס פֿון דער רינע אַרױס און עס לעכערט דאָס אײַז, אױף װעלכן עס רינט אַרױף. אַ כװאַליע װאַסער קומט אָן צו לױפֿן און גיט זיך אַ גאָס איבערן אײַז, באַלד נאָך דער כװאַליע הערט זיך אַ קנאַק; דאָס אײַז שפּאַלט זיך און אַ ריזיק שטיק פֿון אים שטעלט זיך קאַפּױער און װערט די רעגע צעשמעטערט אױף שטיקלעך. דאָס װאַסער לאָזט זיך אין אַ שטאַרקן שטראָם אַרױס פֿון זײַן געפֿרױרענער דעקע, מיטשלעפּנדיק מיט זיך די האַרוגים, די צעבראָכענע שטיקער אײַז, און מאַכנדיק מיט זײ אַ שפּילכל, אַ דרײדל אין קאָן, צװישן צװײ כװאַליעס, װאָס אײנע װיל די צװײטע כאַפּן און פּאַטשן זיך אין פּאָנעם אַרײַן.

אָט שװימט שױן דאָס װאַסער און עס ברעכט דאָס אײַז בײַם ברעג, װוּ דאָס האָלץ ליגט. רעב יעכעסקל הערט שױן דעם קנאַק. דאָס שטיק אײַז איז געפּלאַצט, נאָר עס רירט זיך נאָך נישט. דער באָלװאַן איז צו גרױס און צו ריזיק, אַז דאָס װאַסער זאָל אים קענען באַװעגן. דאָס װאַסער האַלט דערמיט מילכאָמע, עס שיקט נאָך אַ כװאַליע און נאָך אַ כװאַליע. דער באָלװאַן רירט זיך נישט. קלענערע שטיקלעך אײַז װערן אין אים צעהאַקט, צעשמעטערט און גײען אונטער, נאָר ער שטײט אָבער נאָך אַ מינוט און אונטער אים הױבט אָן בורטשען, און דאָס אײַז װערט צעטײלט אױף קלײנע שטיקלעך. אָט װײַזט זיך דאָס געהילץ. אײן טראַטװע איז אָנגעבונדן אָן דער צװײטער, און אײנע הױבט זיך, רײַסט זיך פֿון דער צװײטער. רעב יעכעסקל קוקט אױף זײַן פֿאַרמעגן. עס שטײט אין סאַקאָנע. די שטיקער אײַז פּרוּװן זיך פֿון אָרט רירן. די שטריק סקריפּען בײַ די בױמער. זײ רײַסן זיך. די לעצטע מינוט. רעב יעכעסקל טרעט נעענטער צו צום װאַסער, ער שטרעקט די האַנט אױס, ער װיל אָנרירן מיט די הענט, און קוקט זיך אום, אױב מע זעט נישט די פּױערים. קײנער קומט נישט. דאָס װאַסער לױפֿט, אײַלט, דאָס אײַז פּלאַצט, — זײַן פֿאַרמעגן ראַטעװען, אױ, רעבױנע־שעלױלעם, זײַן פֿאַרמעגן ראַטעװען!

קומט אָנצולױפֿן רעב כאַיִם מיט פּױערים אַ גאַנצע מאַכנע. רעב יעכעסקל דערזעט זײ פֿון דער װײַטן, ער װינקט מיט די הענט. די פּױערים קומען נעענטער, טײל האַלטן העק, לאָמען, קײטן און שטריק. רעב יעכעסקל קריגט מער מוט, ער לױפֿט פֿאָרױס — ער קוקט נישט אױפֿן אײַז. דאָס װאַסער איז הינטער זײַנע פֿיס, רעב יעכעסקל קוקט נישט, — מיט גאָטס הילף, די פּױערים נאָך אים, מע פֿרעגט נישט אױף קײן לױן. װאָס? װען? מען דאַרף דאָס האָלץ ראַטעװען. מען כאַפּט העק אַרױף אױף די טראַטװעס, מען שנײַדט דורך די „שטריקאַװעס", מען שנײַדט אָפּ אײן טראַטװע פֿון דער צװײטער, דאָס אײַז ברעכט זיך, מען האַקט, מען ציט בײַ די שטריק, װער קוקט אױף עפּעס? מען שפּרינגט אַריבער פֿון אײן קלאָץ אױף דעם צװײטן, — פֿון ברעג ציט מען, װיפֿל מען קען, ראַטעװעט מען אַרױס אױפֿן ברעג. די אײנצלנע טראַטװעס בינדט מען מיט שטריק און מע פֿאַרפֿעסטיקט זײ שטאַרקער בײַם ברעג.

און דאָס װאַסער האָט זיך געגאָסן אױפֿן אײַז און מילכאָמע געהאַלטן מיט אים אַזױ אַז דאָס אױג האָט געצװײפֿלט, װאָס איז מער פֿון אױבן אױפֿן טײַך: דאָס אײַז אָדער דאָס װאַסער. מיט אַ שטראָם האָט זיך געלאָזט און געװאָרפֿן אײן שטריק אײַז אױפֿן צװײטן, און אײן באָלװאַן און מיטן קאָפּ אַרײַן אין צװײטן און יענעם צעשמעטערט אױף שטיקלעך. פּלוצלינג האָט זיך אױפֿגעהױבן אַ שטיק אײַז אין דער הױך און האָט אָפּגעהאַלטן זײַנע כאַװײרים, װאָס לאָזן זיך נאָך אים; און די שטיקער אײַז זענען אַרױף אײנס אױפֿן צװײטן, אײנס אױפֿן צװײטן, און אַ באַרג אײַז איז אין מיטן װאַסער שטײן געבליבן, דאָס װאַסער האָט מיט דערעכערעץ געמוזט פֿאַר זײ אָפּטרעטן. נאָר באַלד האָבן די כװאַליעס װאַסער, װי זײ װאָלטן זיך אײן האַנט געמאַכט, גענומען זיך אױף אַ מאָל אַרײַן אין באַרג און אים צעשמעטערט, כאָרעװ געמאַכט, און דאָס װאַסער האָט זײ אין דער װעלט געפֿירט, הײַדאַ...

דאָס װאַסער ברעכט אַלץ, און די פּױערים פֿליִען פֿון אײן שטיק אײַז אױפֿן צװײטן.

דערװײַל האָט די נאַכט זיך אָנגערוקט. פֿון אױבן איז דער הימל אין אַ כמאַרע געפֿרױרן געװאָרן, נאָר דאָס װאַסער האָט זיך װײַטער דאָס זײַניקע געטאָן, און די פּױערים האָבן אױך דאָס זײעריקע געטאָן — שײַטלעך האָלץ אין סמאָלע אײַנגעטונקט און אָנגעצונדן, און די נאַכט האָבן זײ באַלױכטן; דער עלטסטער און מיט אים די פּױערים — אײן באַלקע נאָך דער צװײטער אױפֿן ברעג אַרױסגעקריגן, און דאָס װאַסער האָט גערױשט, געװאָרפֿן זיך און דאָס האָלץ געשלעפּט צו זיך.

דערנאָך, אַז מער װי אַ העלפֿט האָלץ איז שױן אױפֿן ברעג געלעגן, האָט רעב יעכעסקל זײַן פֿור געשיקט אין שטעטל אַרײַן נאָך בראָנפֿן, אַלײן איז ער צו רעב כאַיִמען אין שטיבל אַרײַן.

בײַם טיש האָט ער געטראָפֿן אַ ייִדן אין אַ לאַנגן פֿוטער מיט אַ לאַנגער, שװאַרצער באָרד. ער איז געזעסן האַלב אַװעקגעלײגט אױף אַ שטול און געשמועסט מיט אַ באָכערל פֿון אַ יאָר פֿופֿצן — מיט אַ כײנעװדיק פּענעמל, װאָס זאָגט מער אױס פֿון פֿאָטערס נעגידישקײט װי פֿון פֿאָטער אַלײן. ער איז געװען אין אַ סאַמעטן היטעלע מיט פּײעלעך און מיט אַ זײַדן האַלדזטיכל. אַ נעגידישער כײן און רויִקײט איז געװען אין זײַן טאַקט, אין זײַן מינע. רעב יעכעסקלען איז ער באַלד געפֿעלן. ער איז צוגעגאַנגען און די הענט אױסגעשטרעקט.

— שאָלעם־אַלײכעם, ייִדן.

— אַלײכעם־שאָלעם.

—— היגע? — האָט װער פֿון זײ געפֿרעגט, אָדער בײדע אין אײנעם.

— איך בין אַ קאָנסקעװאָליער, מען דאַרף איבערן װאַסער — ענטפֿערט דער ייִד מיט דער שװאַרצער באָרד.

— איך בין אַ קאָזמערער, טראַטװעס אין דער װײַסל שטײען — ענטפֿערט רעב יעכעסקל.

— װער? רעב יעכעסקל גאָמבינער פֿון קאָזמער, עפֿשער?

— יאָ. און איר, װער זײַט איר דאָס פֿון קױנסקעװאָליע?

— אָװאַ, רעב יעכעסקל גאָמבינער, — פֿרײט זיך יענער און הױבט זיך אױף פֿון שטול — איך בין מאָרטכע קױנסקער.

— רעב מאָרטכע קױנסקער פֿון קױנסקעװאָליע? — װוּנדערט זיך רעב יעכעסקל. — נו, — ער גײט צו נעענטער צו אים און שטעקט אים די האַנט אױס, —— נו, נו.

— די טראַטװעס זענען נאָך אײַנגעפֿרױרן אין אײַז?

— יאָ, די טראַטװעס זענען געװען אײַנגעפֿרױרן איבערן װינטער. מען האָט גאָרנישט געקענט מאַכן. זײ זענען מיט שנײ געװען באַדעקט. איצט, געלױבט צו גאָט דערפֿאַר, װיפֿל מען װעט קענען.

— אַ שײן געשעפֿט! גאָט זאָל שױמער־װע־מאַצל זײַן — טאַטע אין הימל!

— אַ העלפֿט איז שױן אין דרױסן. מיט גאָטס הילף! די גאָיִם אַרבעטן נישט שלעכט.

אַ מינוט זענען זײ בײדע שטיל געבליבן, שטײענדיק אָנגעלענט בײַם טיש, און האָבן געקלערט אַ רעגע. אין דער שטוב איז שטיל געװען, פֿון דרױסן האָט זיך געהערט דאָס גערױש פֿון װאַסער, װי עס רינט אױף די שטיקער אײַז מיט אַ שטילן ערנסטן געבײזער. פֿון דער װײַטן האָט זיך אָפּגעשלאָגן אַ לאַנג אױסגעצױגן קאָל, װאָס עס האָט זיך געדאַכט, אַז עס גײט פֿון אַ פּוסטן פֿאַס; די אַרבעטער האָבן אײנער מיטן צװײטן עפּעס צו װיסן געגעבן, און דאָס קאָל האָט זיך מיטן װאַסער־גערױש צוזאַמענגעמישט, און װי פֿון יענער זײַט װעלט אָפּגעשלאָגן.

רעב יעכעסקל האָט זיך רויִק אַנידערגעשטעלט אין אַ װינקל און האָט אָנגעהױבן מײַרעװ דאַװנען.

און באַלד האָט רעב מאָרטכע מיטן באָכערל דאָס זעלבע געטון. זײ האָבן אַלע דרײַ אָנגעהױבן אַרױף און אַראָפּ איבער דער שטוב זיך צו דרײען. רעב יעכעסקל האָט פֿון צײַט צו צײַט „רעבױנע־שעלױלעם" געקרעכצט, באַלד האָבן זײ זיך בײַ דער װאַנט אַנידערגעשטעלט, שטיל געשאָקלט זיך, און שטיל געדאַװנט. אין שטוב איז שטיל געװאָרן, נאָר נאָטעס שנאָרכן איז אױפֿגעגאַנגען פֿון אַ באַהאַלטן װינקל און האָט זיך איבער דער שטוב אױף און אָפּ געטראָגן. די כאַיִמטע איז געזעסן בײַ דער קיך, שפּענדלעך אונטערגעלײגט, די שפּענדלעך האָבן אין פֿײַער געקנאַקט. די כאַיִמטע האָט געקוקט אױף די סאָכרים און האָט פֿאַר זײ דערעכערעץ געקריגן. אַזעלכע גרױסע סאָכרים דאַװענען אין איר אָרעם אײַנגעפֿאַלן שטיבל, מוז גאָט אַװאַדע זײַן בײַ איר אין שטיבל, און זי — אַ כורבם נאָך איר! — זי לײגט נאָך העלצלעך אונטער אונטערן פֿײַער. און זי האָט זיך די האָר אונטערן היכ־, טיכל אַרונטערגערוקט...

פּלוצלינג װען עס איז אַזױ שטיל און מע שטײט שימענעסרע און אַלץ אַרום שטײט שימענעסרע, דערהערט זיך פֿון דרױסן אַ גאָס, װי אַ יאַם װאָלט אונטערגעגאַנגען אין אַ יאַם... דערנאָך אַ לאַנגע װײַלע אַ שטילעניש.

„האַלטן! האַלטן!" — שרײַט מען.

דאָס קאָל האָט מיט ראַש אָפּגעשלאָגן, אַזױ װי מע װאָלט מיט דער פֿױסט אין פֿענצטער אַרײַנגעקלאַפּט. די כאַיִמטע איז שױן אין דרױסן געװען. נאָטע האָט זיך פֿון שלאָף אױפֿגעכאַפּט, אַ מינוט האָט ער זיך אַרומגעקוקט, אױב עס ברענט נישט. באַלד האָט ער זיך אָן עפּעס דערמאָנט און איז אַרױסגעלאָפֿן. די דרײַ זענען געשטאַנען און געדאַװנט. דאָס ייִנגל האָט זיך נישט געקענט אײַנהאַלטן און איז אין שימענעסרע אױסגעטרעטן, ער האָט געװאָלט אַרױס פֿון שטוב, נאָר דערזעענדיק, װי די צװײ ייִדן שטײען און רירן זיך נישט פֿון אָרט, האָט עס אים זײער באַנג געטאָן. ער האָט געװאָלט װײַטער זיך שימענעסרע שטעלן, נאָר ער האָט זיך געשעמט פֿאַר גאָט, האָט ער נישט געװוּסט װאָס צו טון. עס עפֿנט זיך די טיר, עס קומט אַרײַן צו לױפֿן כאַיִם אָן אַן אָטעם.

— פּאַניע, די דריטע טראַטװע איז אַװעקגעשװוּמען.

די ייִדן שטײען שימענעסרע.

אַ מינוט קוקט זיך דאָס באָכערל אָן מיט רעב כאַיִמען און זײ שװײַגן.

די ייִדן גײען אױס שימענעסרע.

— װאָס איז? — פֿרעגט רעב יעכעסקל.

— שײגעץ! — הערט זיך אַ קנאַל פֿון אַ פּאַטש, װאָס רעב מאָרטכע האָט אָפּגעמאָסטן זײַן זון. — אין מיטן שימענעסרע אױסגעטרעטן?!

— עס איז אָנגעקומען, אַװעקגעשװוּמען.

— אַװעקגעשװוּמען!

— מען האָט אָנגעהױבן צו נעמען „שװעלן" פֿון דער דריטער טראַטװע, איז אָנגעקומען אַ גרױס שטיק אײַז, װי אַ כײַע, און הײַדאַ, אַװעק קײן דאַנציק...

— אַ סאַך אַרױסגעראַטעװעט?

— אַ פֿערציק־פֿופֿציק שװעלן.

— געלױבט איז גאָט דערפֿאַר! — ער דערמאָנט זיך פּלוצלינג, גײט אַרױף און אַראָפּ איבער דער שטוב, זאָגט אָלײנו... שפּײַט אױס, די האַנט און זוכט שױן דאָס ביכל אין בוזעם־קעשענע.

קױם אָפּגעזאָגט „אָלײנו", האָט ער זיך אין פּעלץ אָנגעטאָן און איז אַרױס.

אין דרױסן איז די נאַכט פֿינצטער אַזױ, אַז עס איז שװער צו גלױבן, אַז אױבן איז אַ הימל דאָ, און אױפֿן הימל זאָל נאָך אַ גאָט זײַן...

דאָס װאַסער שטראָמט. מע זעט נישט, מען הערט נאָר די קראַפֿט פֿון קאַאַס, װי עפּעס אומגעהױערס װאָלט געקומען די גאַנצע װעלט אײַנצושלינגען. רעב יעכעסקל דערשרעקט זיך. ער הײסט אױפֿהערן צו אַרבעטן, מע זאָל נישט די טראַטװעס צונעמען. איבער נאַכט זאָל מען זיך אױף גאָטס כעסעד פֿאַרלאָזן און איבערלאָזן די טראַטװעס בײַם ברעג אָנגעבונדן, און ער איז בעטועך, אַז גאָט װעט אים נישט פֿאַרלאָזן.

און מיט אַ רויִק האַרץ, מיט ביטאָכן אױף גאָטס כעסעד גײט ער אַװעק צוריק צו כאַיִמען אין שטיבער צו עסן װעטשערע און מיט אַ מעזומען צו בענטשן.

די סאָכרים זענען געזעסן שטיל בײַם עסן, יעדער פֿאַרטאָן אין זײַנע כעזשבױנעס. פֿון דרױסן הערט זיך דעם װינטס קלאָגן און דאָס װאַסער־גערױש. רעב יעכעסקל איז גלײַכגילטיק.

— װי האַלט עס בײַ אײַך מיט קאָרן? — פֿרעגט ער רעב מאָרטכען, קעדײ די געדאַנקען צו פֿאַריאָגן.

— בײַ אונדז קאָרן? קײן קערנדל אין די אױגן צו זען. װער האָט?

און נאָך אַ װײַלע שטילשװײַגן.

— כ'האָב אַפֿילע אַ ביסל ליגן. נאָר פֿאַר מיר, אַ ביסל.

— װי טײַער?

— צװײ און דרײַסיק גילדן, צװײ הונדערט און פֿערציק פּאָלניש.

— צװײ און דרײַסיק, טײַער, אין אונדזערע סװיװעס אַ סאַך ביליקער.

און אַזױ װי זײ װאָלטן זיך שױן געהאַט אָפּגערעדט, נעמט רעב מאָרטכע אַ זעקל אַרױס און בינדט עס אױף. רעב יעכעסקל, רײדנדיק, שטעקט די הענט אין זעקל אַרײַן, נעמט אַרױס אַ פּאָר קערנדלעך, כאַפּט אײנס אין מױל אַרײַן, שפּאַלט עס, און כאַפּט עס װײַטער אױף די צװײ פֿינגער און קנעט עס און לעקט עס.

— דאָס מעל נישקאָשע. דאָס טײגל, עע! (ער קנײטשט מיט דער נאָז). — װײַט פֿון װאַסער?

— אַ װיאָרסט דרײַ. אַ צװײ הונדערט זעקלעך באַלד בײַם װאַסער.

— ביז װען?

— כאָצע אײַיִר.

— צו טײַער, אַ פֿינפֿערל אַרונטער.

רעב מאָרטכע קנײטשט דעם שטערן, אַ צײכן, אַז ער קען נישט.

רעב יעכעסקל שנײַדט זיך אָפּ אַ שטיקל ברױט, נישט אַזױ װי צום עסן װי עפּעס צו טאָן.

נאָטע בײַם אױװן הוסט, אַ פּאָנעם, אַז מע האָט פֿאַרגעסן אָן אים, און ער װיל דערמאָנען.

די כאַיִמטע דערלאַנגט מאַיִם־אַכרױנים־װאַסער.

אַ מינוט שװײַגן זײ. דערנאָך הױבט אײנער דעם צװײטן מיט די אױגן אָן צו װינקען: „נו, רעב יעכעסקל", „רעב מאָרטכע, נו". צום סאָף איז אײנער מאַסקעם און ער הױבט אָן:

— ראַבױסײַ, מיר װעלן בענטשן.

דער אױלעם בענטשט אָפּ. רעב יעכעסקל דערהױבט זיך דער ערשטער פֿון טיש און פֿרעגט מיט אַ געלעכטערל:

— נו, באָכערל, קענסט עפּעס לערנען?

— פֿאַר װאָס נישט? — ענטפֿערט דער באָכער.

דער טאַטע האָט האַנאָע און שמײכלט.

— ער פֿאָרט פֿון דער יעשיװע — מאַכט אַ באַמערקונג דער פֿאָטער.

— װאָס פֿאַר אַ שיִער לערנסטו?

— דאָװער װעכאָצי דאָװער.

— אָ, אַ װױלער שיִער. עפּעס מיט מעפֿאָרשים? און נישט אױסהערנדיק דעם ענטפֿער פֿון דעם באָכערל, װענדט ער זיך צום פֿאָטער אין דער שטיל:

— דער קלײנער געפֿעלט מיר.

— אַ װױלן קאָפּ — ענטפֿערט רעב מאָרטכע מיט אַ װוּנק.

— נו, איך װאָלט דאָך געװאָלט קױפֿן דעם קאָרן. איר מײנט, אַז איך דאַרף אים, גאָרנישט, נאָר גלאַט אַז איך בין שױן דאָ. 