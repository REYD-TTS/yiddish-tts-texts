קאפיטל איינס: היינט איז יום-טוב ― מען טאר נישט וויינען!


איך גיי מיט אייך אין געוועט אויף וויפיל איר ווילט, אז קיינער אין דער וועלט איז נישט געווען אזוי צופרידן מיטן ווארעמען ליכטיגן נאך-פסח, ווי איך, פייסי דעם חזן'ס אינגל, מאטל, און דעם שכן'ס קעלבל, וואס מ'רופט דאס "מעני" (דאס האב איך, מאטל, דעם א נאמען געגעבן "מעני").

ביידע גלייך האבן מיר דערפילט די ערשטע שטראלן פון דער ווארעמער זון אינעם ערשטן ווארעמען נאך-פסח'דיגן טאג, ביידע גלייך האבן מיר דערשמעקט דעם ריח פונעם ערשטן גרינעם גרעזעלע, וואס קריכט, שפראצט ארויס פון דער נאר וואס אפגעדעקטער ערד, און ביידע גלייך זענען מיר ארויסגעקראכן פונעם פינצטערן ענגשאפט צו מקבל-פנים זיין דעם ערשטן זיסן ליכטיגן ווארעמען פרילינגס-מארגן. איך, פייסי דעם חזן'ס אינגל, מאטל, בין ארויס פון א טוואן, פון א קאלטן נאסליכן קעלער, וואס שמעקט מיט זויערטייג און מיט רפואות פון דער אפטייק; און מעני, דעם שכן'ס קעלבל, האט מען ארויסגעלאזט נאך פון אן ערגערן עיפוש: פון א קליין, פינצטער, בלאטיג, פארפאסקודיגט שטעלעכל מיט אויסגעקרימטע צעפליקטע ווענט, וואס ווינטער בלאזט אריין אהין דער שניי און זומער שמייסט אריין דער רעגן.

ארויסגעכאפט זיך אויף גאטס פרייער ליכטיגער וועלט, האבן מיר ביידע, איך און מעני, אויס דאנקבארקייט צו דער נאטור, זיך גענומען אויסדריקן אונזער צופרידנהייט. איך, פייסי דעם חזן'ס אינגל, האב אויפגעהויבן ביידע הענט ארויף, אויפגעעפנט דאס מויל און אריינגעצויגן אין זיך די פרישע ווארעמע לופט אזויפיל, וויפיל איך האב געקאנט, ― און עס האט זיך מיר אויסגעדאכט, אז איך וואקס אין דער הויך, און עס ציט מיך ארויף-ארויף, אין דער טיפער-טיפער בלויער יארמלקע אריין, דארט וואו די שיטערע רויכיגע וואלקנס שוועבן, דארט וואו די ווייסע פויגלען טוקן זיך, באווייזן זיך און ווערן פארשוואונדן מיט א קוויטש און מיט א צוויטשער, און עס רייסט זיך ארויס פון מיין אנגעפילטער ברוסט, אן מיין וויסן, א מין געזאנג, נאך שענער ווי יום-טוב מיטן טאטן ביים עמוד, א געזאנג אן ווערטער, אן נאטן, אן א שום מאטיוו, א מין נאטור-געזאנג פון א וואסערפאל, פון יאגנדיגע כוואליעס, א מין שיר-השירים, א געטליכע התפעלות, א הימלישע באגייסטערונג: אוי-וויי, טאטע! אוי-וויי, פאטער! אוי-וויי, לעבעדיגער גאאאאאט!!!

אט אזוי האט ארויסבאוויזן זיין צופרידנהייט מיטן ערשטן פרילינגסטאג פייסי דעם חזן'ס אינגל. גאנץ אנדערש האט דאס אויסגעדריקט מעני, דעם שכן'ס קעלבל.

מעני, דעם שכן'ס קעלבל, האט קודם אריינגעשטעקט די שווארצע נאסע מארדע אין מיסט אריין, א שאר געטון מיטן פאדערשטן פיסל די ערד אונטער זיך אמאל דריי, פארריסן דעם עק, אויפגעשפרונגען נאכדעם אויף אלע פיר, און ארויסגעלאזט א טומפיגן "מע!" דער "מע" האט מיר אויסגעוויזן אזוי קאמיש, אז איך האב מיך געמוזט צעלאכן און נאכמאכן פונקט דעם אייגענעם "מע" מיטן זעלביגן נוסח, וואס מעני. מענין איז דאס, ווייזט אויס, געפעלן, ווארעם עס האט לאנג נישט גענומען, האט דאס קעלבל איבערגע'חזר'ט דאס אייגענע נאכאמאל, מיטן זעלביגן נוסח און מיטן זעלביגן שפרונג. זעלבסטפארשטענדליך, אז איך האב דאס באלד נאכגעטון מיט אלע פיטשעווקעס, מיטן קול און מיטן שפרונג. אזוי עטליכע מאל: איך א שפרונג, דאס קעלבל א שפרונג; דאס קעלבל א "מע", איך א "מע". ווער ווייס, ביז וואנען דאס שפיל וואלט זיך אזוי געצויגן, ווען ניט א שנייד פון הינטן אין האלדז אריין פון מייז עלטערן ברודער אליה מיט אלע זיינע פינף פינגער:

― איינגעזונקען זאלסטו ווערן! א בחור'ל פון כמעט ניין יאר שטעלט זיך אוועק טאנצן מיט א קעלבל!... אין שטוב אריין גיי, דו הולטיי איינער!... דער טאטע וועט דיר שוין געבן!...

בלאטע! דער טאטע וועט מיר ניט "געבן" גארניט. דער טאטע איז קראנק. ער דאוונט שוין ניט פארן עמוד פון שמחת-תורה אן. גאנצע נעכט הוסט ער. עס גייט צו אונז דער שווארצער דאקטער, א גראבער מיט שווארצע וואנצעס און מיט לאכעדיגע אויגן ― א פרייליכער דאקטער. מיך רופט ער "פופיק" און שנעלט מיר מיט די פינגער אין בייכל אריין. ער זאגט אן אלעמאל דער מאמען, מ'זאל מיך ניט שטאפן מיט קיין קארטאפליעס, און דעם קראנקן זאל מען געבן נאר בוליאן און מילך, מילך און בוליאן. די מאמע הערט אים אויס, און אז ער גייט אוועק, באהאלט זי דאס פנים אין פארטעך און די אקסלען טרייסלען זיך ביי איר... נאכדעם ווישט זי אויס די אויגן, רופט אפ מיין ברודער אליה אויף א זייט, און מ'סודעט זיך שטילערהייט. וואס זיי ריידן ― ווייס איך ניט. נאר מיר דאכט, זיי קריגן זיך, די מאמע שיקט אים ערגעץ, ער וויל ניט גיין. ער זאגט צו איר:

― איידער אנקומען צו זיי, וועל איך דיר בעסער גיין אין דער ערד אריין!... איך וועל בעסער שטארבן היינטיגן טאג!...

― בייס דיר אפ די צונג, משומד איינער, וואס רעדסטו?

אזוי ענטפערט אים די מאמע שטיל, ציפעט צונויף די ציין, מאכט צו אים מיט די הענט, איז גרייט אים דורס זיין. זי ווערט אבער באלד ווייך און מאכט צו אים:

― וואס זאל איך טוהן, מיין זון, א רחמנות אויפן טאטן ... מ'מוז דאך אים ראטעווען! ...

― פארקויפט מען עפעס. ― זאגט מיין ברודער אליה און כאפט א קוק אויף דער גלעזערנער שאפע. און די מאמע קוקט אויך אויף דער גלעזערנער שאפע, ווישט די אויגן און זאגט שטיל:

― וואס זאל איך פארקויפן? די נשמה? שוין נישטא וואס צו פארקויפן. סיידן די ליידיגע שאפע?

― פארוואס ניט? ― זאגט איר מיין ברודער אליה.

― רוצח! ― ענטפערט אים די מאמע מיט רויטע אויגן. ― פון וואנען האבן זיך צו מיר גענומען אזעלכע רוצחים קינדער?!

די מאמע פייערט און קאכט, וויינט זיך אויס, ווישט אויס די אויגן און בעט זיך באלד איבער. אזוי איז געווען אויך מיט די ספרים, מיט דער זילבערנער עטרה פונעם טלית, מיט די צוויי געגילטע בעכערליך, מיט איר זיידן מלבוש, און מיט אלע איבעריגע זאכן, וואס זענען פארקויפט געווארן ביי אונז איינציגווייז, און אלעמאל אן אנדער קונה.

די ספרים האט אוועקגעקויפט מיכל דער פאקן-טרעגער, א איד מיט א שיטער בערדל, וואס ער האלט דאס אין איין קראצן. מיין ברודער אליה איז נעבעך געגאנגען צו אים דריי מאל, איידער ער האט אים אראפגעבראכט. די מאמע האט זיך מחיה געווען, אז זי האט אים דערזען, און באוויזן אים מיטן פינגער, ער זאל רעדן שטיל, בכדי דער טאטע זאל נישט הערן. מיכל האט פארשטאנען, פארריסן דעם קאפ ארויף אויף דער פאליצע, זיך געקראצט אונטערן בערדל און א זאג געטון:

― אנו ווייזט, וואס האט איר דארטן?

מיט א וואונק האט מיר די מאמע באוויזן, איך זאל ארויף אויפן טיש און דערלאנגען די ספרים. צוויי מאל איבער'חזר'ן איז נישט געווען נויטיג. איך בין מיט איין שפרונג ארויף מיט אזא גדולה, אז איך האב מיך אויסגעצויגן איבערן טיש און נאך געכאפט א צוגאב פון מיין ברודער אליה, איך זאל ניט שפרינגען, ווי א משוגענער. מיין ברודער אליה האט זיך אליין מטריח געווען אויפן טיש און האט דערלאנגט מיכלען אלע ספרים. מיכל האט מיט איין האנט געבלעטערט די ספרים, מיט דער אנדערער זיך געקראצט דאס בערדל און געזאגט חסרונות. יעדער ספר האט זיין חסרון: דארט איז דער בונד געווען נישט גוט. ביי דעם איז דער רוקן שטארק צעגעסן. דא איז דער ספר אליין קיין ספר ניט. און אז ער האט שוין גאנץ גוט איבערגעקוקט אלע ספרים, מיט אלע בונדן, מיט אלע רוקנס, האט ער זיך א קראץ געטון אין בערדל:

― עס זאל זיין משניותן, א גאנצער גאנג, וואלט איך זיי אפשר אוועקגעקויפט.

די מאמע איז געווארן טויט ווי די וואנט, און מיין ברודער אליה איז, פארקערט, געווארן רויט ווי פייער; ער איז אנגעפאלן אויפן פאקן-טרעגער:

― האט איר דאך לכתחילה געקאנט זאגן, אז איר קויפט נאר משניותן! וואס זייט איר געקומען דולן א ספאדיק און דרייען א מוח?

― לאז זיין שטיל! ― בעט זיך ביי אים די מאמע, און עס הערט זיך א הייזעריגע שטים פונעם צווייטן אלקער, וואו דער טאטע ליגט:

― ווער איז דארטן?

― קיינער ניט! ― ענטפערט אים די מאמע און שיקט אפ מיין ברודער אליהן צום קראנקן, און אליין האנדלט זי מיט מיכל דעם פאקן-טרעגער, פארהאנדלט אים די ספרים, אפנים, פאר זייער ווינציג געלט, ווארעם אז מיין ברודער אליה קומט ארויס פונעם טאטנס אלקער און פרעגט איר: "וויפיל?" ― שטופט זי אים אפ און זאגט אים: "עס איז ניט דיין עסק!" ... און מיכל כאפט די ספרים גיך-גיך, פאקט זיי איין אין א זאק אריין און מאכט פליטה.


פון די אלע זאכן, וואס מיר האבן אויספארקויפט פון שטוב, האט מיר קיינע פון זיי ניט צוגעשטעלט אזויפיל פארגעניגן, ווי די גלעזערנע שאפע.

אמת, די זילבערנע עטרה פונעם טאטנס טלית אז מען האט באדארפט אפטרענען, איז אויך געווען פאר מיר א שטיקל יום-טוב. קודם ― דאס דינגען זיך מיט יאסל דעם גאלדשמיד, א בלייכער איד מיט א רויטער פליאמע אויפן פנים. דריי מאל איז ער אוועקגעגאנגען צוריק ― און אויסגעפירט האט ער. נאכדעם האט ער זיך אוועקגעזעצט א פוס איבער א פוס צום פענצטער מיטן טאטנס טלית, ארויסגענומען א קליין מעסערל מיט א געל קלעצל פון הירשנביין, אויסגעבויגן דעם מיטלסטן פינגער און גענומען טרענען די עטרה אזוי קונציג, אז ווען איך קאן אזוי טרענען עטרות, וואלט איך, דאכט זיך, געווען איינער א גליקליכער! און פונדעסטוועגן, האט איר באדארפט אנקוקן דעמאלט די מאמע מיינע, וויאזוי זי האט זיך עס אביסל צעוויינט! אפילו מיין ברודער אליה, וואס ער איז שוין א בחור און א חתן, האט זיך עפעס אויך מאדנע אויסגעבויגן מיטן פנים צו דער טיר, כלומרשט געשנייצט די נאז מיט איין פינגער, פארקרימט דאס פנים און ארויסגעלאזט א מאדנעם קוויטש פונעם האלדז און געווישט מיט דער פאלע די אויגן.

― וואס איז דארטן? ― פרעגט דער טאטע פון זיין קראנקן-אלקער.

― גארניט! ― ענטפערט אים די מאמע און ווישט די רויטע אויגן, און די אונטערשטע ליפ מיט איר גאנצן האלבן פנים טרייסלט זיך אזוי, אז מען דארף זיין שטארקער פון אייזן, מ'זאל ניט פלאצן פאר געלעכטער. נאר ווי קומט דאס צו דער גלעזערנער שאפע?

ערשטנס, וואס הייסט מ'וועט זי צונעמען? מיך האט זיך תמיד געדאכט, אז אונזער גלעזערנע שאפע איז צונויפגעוואקסן מיט דער וואנט, ― וויאזוי וועט מען זי נעמען? צווייטנס, וואו וועט די מאמע פארשליסן דאס ברויט, מיט דער חלה, מיט די טעלער, מיט די בלייענע לעפל און גאפלען (צוויי זילבערנע לעפל און איין גאפל א זילבערנעם האבן מיר געהאט, האט זיי די מאמע שוין לאנג פארקויפט!), און וואו וועלן מיר האלטן פסח די מצה? די געדאנקען זענען מיר געקומען אויפן קאפ, בשעת נחמן דער סטאליער איז געשטאנען און געמאסטן די שאפע מיט זיין גרויסן רויטן נאגל פונעם גראבן פינגער פון דער אויסגעשמירטער האנט. ער האט אלץ געדרונגען, אז די שאפע וועט ניט ארויס פון דער טיר. א סימן: אט האט איר אייך די ברייט פון דער שאפע און אט האט איר די טיר ― אסור אויב זי וועט ארויס!

― וויאזוי זשע איז זי אריין? ― פרעגט אים מיין ברודער אליה.

― גיי פרעג זי! ― ענטפערט אים נחמן מיט כעס. ― איך ווייס, וויאזוי זי איז אריין? מ'האט זי אריינגעטראגן, איז זי אריין!...

איין מינוט איז געווען אזעלכע, וואס איך האב מורא געהאט פאר דער שאפע. דאס הייסט, איך האב געמיינט, זי בלייבט ביי אונז. עס האט אבער לאנג נישט גענומען, און נחמן דער סטאליער איז געקומען מיט זיינע צוויי בנים, אויך סטאליארעס, און מען האט געגעבן א נעם אונזער גלעזערנע שאפע, טאקע נאר ווי דער רוח דעם מלמד; פריער איז געגאנגען נחמן, נאכדעם ביידע בנים, הינטן ― איך. דער פאטער האט געקאמאנדעוועט: "קאפל, אן א זייט! מענדל, רעכטס! קאפל, ניט לויף! מענדל, האלט!"... איך האב זיי געהאלפן נאכטאנצן. די מאמע און מיין ברודער אליה האבן ניט געוואלט העלפן. זיי זענען געשטאנען, געקוקט אויף דער ליידיגער וואנט, וואס איז געווען באדעקט מיט שפינוועבס, און האבן געוויינט... אן אקציע מיט די צוויי ― נאר זיי וויינען!... פלוצעם ― טראך! סאמע ביי דער טיר האט געפלאצט דאס גלאז. און דער סטאליער מיט די בנים האבן גענומען זידלען זיך, ארויפלייגן איינס אויף דאס אנדערע די באד: "א ריר פון א בלייענעם פויגל!", "בערישע פיס!", "דער רוח כאפט אים אוועק!", "ברעך דעם קאפ, צון אל די שווארצע יאר!...

― וואס איז דארטן? ― הערט זיך א הייזעריג קול פונעם קראנקן-אלקער.

― גארנישט! ― ענטפערט די מאמע און ווישט די אויגן.

די בעסטע שמחה פון אלע שמחות איז געווען ביי מיר, אז ס'איז געקומען צו מיין ברודער אליהס קאנאפקע און צו מיין בעטל. מיין ברודער אליהס קאנאפקע איז פריער געווען א קאנאפע, וואס מ'פלעגט אויף איר זיצן. נאך זינט מיין ברודער אליה איז געווארן א חתן און האט אנגעהויבן צו שלאפן אויף דער קאנאפע און איך אויף זיין בעטל, איז די קאנאפע געווארן א "קאנאפקע". אמאל, אין די גוטע יארן, אז דער טאטע איז געווען געזונט און געדאוונט מוספים אין דער קצבישער קלויז מיט פיר משוררים, האט די קאנאפע געהאט אין זיך "שפרינזינעס". איצט זענען שוין די "שפרינזינעס" געווען מיינע. איך האב פון זיי געמאכט כל-המינים פאקוסן שבעולם: צעקאליעטשעט די הענט, שיער ניט ארויסגענומען זיך אן אויג, אנגעטון זיי איינמאל אויפן האלדז און געשטאנען א מינוט אויף צו דערווארגן ווערן. ביז מיין ברודער אליה האט מיך גוט אנגעבוכעט און פארווארפן די "שפרינזינעס" אויפן בוידעם און צוגענומען דעם לייטער.

אפגעהאנדלט די קאנאפע מיטן בעטל האט חנה די אידענע. איידער חנה האט דאס מעבל אפגעקויפט, האט זי די מאמע נישט צוגעלאזט אריינקוקן אינעווייניג אין תוך אריין: "אט דאס, וואס איר זעהט, דאס קאנט איר האנדלען; קוקן איז נישטא וואס!" נאר אז חנה האט זיך אויסגעדונגען און געגעבן אן אויפגאב, איז זי צוגעגאנגען צו דער קאנאפע און צום בעטל, אויפגעהויבן דאס בעטגעוואנט, פאוואלינקע אריינגעקוקט אין אלע פארבארגענע ערטער און האט שטארק געשפיגן... די מאמע איז געווען ברוגז פארן שפייען, געוואלט אומקערן דעם אויפגאב, האט זיך אריינגעמישט מיין ברודער אליה:

― געקויפט, איז פארפאלן!

אויסגעבעט אויף דער ערד, האבן מיר זיך אויסגעצויגן ביידע, איך און מיין ברודער אליה, ווי די גראפן, צוגעדעקט זיך ביידע מיט איין קאלדרע (זיינע האט מען פארקויפט), און עס איז מיר געווען זייער איינגענעם צו הערן פון מיין עלטערן ברודער, אז אויף דער ערד צו שלאפן איז גאר ניט אזוי שלעכט.

איך ווארט אפ ביז ער ליינט אפ קריאת-שמע און ווערט אנטשלאפן, דעמאלט נעם איך זיך קאטשען איבער דער גאנצער ערד. פלאץ איז היינט דא, ברוך-השם, גענוג. א פעלד, א פארגעניגן, א גן-עדן!...

― וואס טוט מען ווייטער?

אזוי זאגט די מאמע צו מיין ברודער אליה איינמאל אין א פרימארגן און באטראכט מיט א געקנייטשטן שטערן די ליידיגע פיר ווענט. איך און מיין ברודער אליה העלפן איר באקוקן די פיר ווענט. מיין ברודער אליה קוקט אויף מיר פארזארגט און מיט רחמנות.

― גיי אין דרויסן! ― מאכט ער צו מיר שטרענג. ― מיר דארפן דא עפעס רעדן...

אויף איין פוס שפרינג איך ארויס אין דרויסן ארויס ― און, פארשטייט זיך, גלייך צום שכן'ס קעלבל.

די לעצטע צייט האט זיך "מעני" געגעבן א הויב אויף די פיסלעך, קיין עין-הרע אויסגעוואקסן, געווארן שיין, דאס שווארצע מארדעלע חנעוודיג, די קיילעכדיגע אויגן קלוג, מיט פארשטאנד, ווי להבדיל א מענטש, א בר-דעת, קוקט ארויס, מען זאל דעם עפעס געבן אין מויל אריין, האט ליב, אז מ'קראצט דעם מיט צוויי פינגער אונטערן העלדזל.

― שוין? דו האסט זיך שוין ווידער צוגעקאמפאניעט מיטן קעלבל? קאנסט זיך גאר ניט צעשיידן מיט דיין טייערן חבר?

אזוי זאגט צו מיר מיין ברודער אליה שוין אן קללות און נעמט מיך פאר א האנט און זאגט, אז ער גייט מיט מיר צו הערש-בער דעם חזן. ביי הערש-בער דעם חזן, זאגט ער, וועט מיר זיין גוט. ערשטנס, זאגט ער, וועל איך האבן וואס צו עסן. אינדערהיים איז ניט גוט, זאגט ער; דער טאטע, זאגט ער, איז קראנק, מען דארף אים, זאגט ער, ראטעווען. מיר ראטעווען אים, זאגט ער, ווי ווייט מיר קאנען. און מיין ברודער אליה צעשפיליעט די קאפאטע און ווייזט מיר אויף זיין זשילעט:

― אט האב איך געהאט א זייגער, א מתנה פון מיין מחותן, האב איך אים פארקויפט. דער מחותן זאל וויסן, וואלט זיך געטון חושך! די וועלט וואלט זיך איבערגעקערט!...

איך דאנק און לויב גאט, וואס זיין מחותן ווייס ניט פונעם זייגער און וואס די וועלט קערט זיך נאכנישט איבער. וויי! וויי! ווען חלילה, די שעה זאל גאר ניט זיין, עס קערט זיך איבער די וועלט, וואס וואלט דעמאלט זיין מיט מענין, מיטן שכן'ס קעלבל? א שטומע צונג!...

― אט זענען מיר געקומען! ― מאכט צו מיר מיין ברודער אליה, וואס ווערט צו מיר אלע מינוט מער צוגעלאזט און פריינדליך.

הערש-בער דער חזן איז א איד א "מנגן". דאס הייסט, ער אליין קאן ניט זינגען; ער האט נעבעך קיין קול נישט. אזוי האב איך געהערט פון טאטן. נאר ער פארשטייט נגינה. און זינגערליך האט ער א שטיקליך פופצן, און איז א בייזער מענטש ― סכנות! ער פארהערט מיך זינגען. איך זאג אים א "מגן-אבות" מיט א "דריידל". ער גלעט מיך און זאגט צו מיין ברודער, אז איך האב א "סאפראנא". מיין ברודער זאגט, אז ניט נאר א סאפראנא, נאר א סאפראנא שעבע סאפראנא!... מיין ברודער אליה דינגט זיך מיט אים, נעמט אן אויפגאב און זאגט מיר, אז איך בלייב שוין דא, ביי הערש-בער דעם חזן. איך זאל אים פאלגן, זאגט ער, און איך זאל ניט בענקען!...

אים איז גרינג צו זאגן, איך זאל נישט בענקען! וויאזוי זאל איך ניט בענקען זומער-לעבן? די זון באקט, דער הימל איז ווי א קרישטאל, די בלאטע האט שוין לאנג אויסגעטריקנט. אין דרויסן ביי אונז נעבן שטוב ליגן קלעצער. נישט אונזערע, דאס איז יאסיע דעם נגידס קלעצער. ער קלויבט זיך בויען א שטוב, האט ער צוגעגרייט קלעצער, האט ער ניט וואו זיי אפצולייגן, האט ער זיי אפגעווארפן נעבן אונז. לאנג לעבן זאל ער, יאסיע דער נגיד! ווארעם פון די קלעצער קאן איך מיר מאכן א "קרעפאסט", און צווישן די קלעצער וואקסן שטעכלקעס מיט קריגעליך. די שטעכלקעס זענען גוט אויף צו שטעכן, און די קריגעליך בלאזט מען אן און מען טוט זיי א קנאק אן שטערן ― פלאצן זיי.

מיר איז גוט. מענין, אונזער שכן'ס קעלבל, איז אויך גוט. איך און מעני זענען די איינציגע בעלי-בתים אט דא, "אינעווייניג אין דרויסן", און וויאזוי זאל איך ניט בענקען נאך מענין, אונזער שכן'ס קעלבל?...

עס איז שוין באלד דריי וואכן, ווי איך בין ביי הערש-בער דעם חזן, און זינגען זינג איך כמעט גארניט. איך האב אן אנדער ארבעט. איך טראג זיך ארום מיט זיין דאבציען. דאבציע איז א קינד א הויקער. קיין צוויי יאר אלט, און פונדעסטוועגן איז זי, קיין עין-הרע, א שווערינקע, שווערער פון מיר. איך רייס מיר איין דאס געזונט, זי טראגנדיג. דאבציע האט מיך ליב. זי כאפט מיך ארום מיט אירע דארע הענטלעך און טשעפעט זיך אן מיט די דינע פינגערלעך. זי רופט מיך "קיקא". וואס עפעס קיקא, ווייס איך ניט. דאבציע האט מיך ליב. לאזט זי מיך ניט שלאפן גאנצע נעכט: "קיקא, קי!" ― דאס הייסט, איך זאל זי וויגן. דאבציע האט מיך ליב. אז איך עס, רייסט זי ביי מיר פונעם מויל: "קיקא, פי!" ― דאס הייסט: גיב עס מיר!... עס ציט מיך אהיים. דאס עסן איז דא אויך ניט איי-איי-איי... יום-טוב. שבועות אויפדערנאכט. עס ווילט זיך גיין אין דרויסן זעהן, ווי דער הימל שפאלט זיך. דאבציע לאזט ניט. דאבציע האט מיך ליב: "קיקא, קי!" ― איך זאל זי וויגן. איך וויג זי און וויג זי און ווער אנטשלאפן. און עס קומט צו מיר א גאסט ― מעני דעם שכן'ס קעלבל, קוקט אויף מיר מיט אויגן, ווי א בר-דעת, און זאגט מיר: קום! און מיר לאזן זיך גיין בארג-אראפ, צום טייך. נישט לאנג געטראכט, פארקאטשע איך די הייזליך: האפ! איך בין שוין אין טייך. איך שווים, און מעני שווימט מיך נאך. אויף יענער זייט איז גוט. ניטא קיין חזן, ניטא קיין דאבציע, ניטא קיין קראנקער טאטע... איך כאפ זיך אויף ―. עס איז נאר א חלום. אנטלויפן! אנטלויפן! אנטלויפן! וויאזוי אנטלויפט מען? וואוהין? אהיים, געווענליך. הערש-בער דער חזן איז שוין אבער אויפגעשטאנען פריער פון מיר. ער האט א גרויסן קאמערטאן, פרואווט אים מיט די ציין, טראגט צו צום אויער. ער הייסט מיר אנטאן זיך אויף גיך און גיין מיט אים אין שול. מ'וועט היינט צו מוסף זאגן "אן אויסגעשטעלטע זאך". אין שול זעה איך מיין ברודער אליה. ווי קומט ער אהער? ער דאוונט דאך גאר ביי די קצבים, דארט וואו דער טאטע איז חזן! וואס באדייט עס?... מיין ברודער אליה רעדט עפעס מיט הערש-בער דעם חזן. הערש-בער דער חזן איז ניט צופרידן. ער זאגט:

― געדענק זשע, למען-השם, תיכף נאכן עסן!... ― קום! וועסטו זיך זעהן מיטן טאטן! ― אזוי זאגט צו מיר מיין ברודער אליה, און מיר גייען אהיים אין צווייען. ער גייט, און איך שפרינג. איך לויף, איך פלי.

― האב צייט! וואס פליסטו אזוי? ― זאגט צו מיר מיין ברודער אליה און האלט מיך צו. אים ווילט זיך, אפנים, מיט מיר אביסל רעדן.

― דו ווייסט? דער טאטע איז קראנק, זייער זייער קראנק!... גאט ווייס, וואס עס וועט זיין מיט אים... מען דארף אים ראטעווען, ניטא מיט וואס... קיינער וויל ניט העלפן... אין "הקדש" וויל די מאמע אים נישט לאזן בשום-אופן! זי וועט פריער שטארבן, זאגט זי, איידער לאזן אים אין הקדש!... שא, אט גייט די מאמע.

מיט אויסגעשטרעקטע הענט גייט אונז די מאמע אקעגן, פאלט מיר אויפן האלדז, און איך פיל אויף מיינע באקן א פרעמדע טרער. מיין ברודער אליה גייט צום קראנקן טאטן, און איך מיט דער מאמען בלייבן שטיין אין דרויסן. מען האט זיך אונז ארומגעשטעלט פון אלע זייטן: אונזער שכן'ס ווייב פעסיע די גראבע, און איר טאכטער מינדל, און איר שנור פערל, און נאך א צוויי ווייבלעך.

― איר האט א גאסט אויף שבועות? גאט ליב אייך מיט אייער גאסט!

די מאמע לאזט אראפ די אנגעשוואלענע אויגן.

― א גאסט. מישטיינס געזאגט, א קינד. געקומען געוואר ווערן דעם קראנקן טאטן. פארט א קינד...

אזוי זאגט די מאמע צו דער גאנצער כנופיה ווייבער, און צום שכן'ס ווייב, צו פעסיען, זאגט זי עקסטרא, שטילערהייט, בשעת פעסיע שאקלט מיטן קאפ:

― א שטאט! עמיצער זאל זיך אפילו ארומקוקן... דריי און צוואנציג יאר אפגעקלאפט ביים עמוד... דאס געזונט אוועקגעלייגט... איך וואלט אים אפשר ראטעווען ― נישטא מיט וואס... אלץ, ברוך-השם, פארקויפט... דאס לעצטע קישעלע... דאס קינד באשטעלט ביי א חזן... אלץ צוליב אים ... אלץ צוליבן קראנקן ... אזוי באקלאגט זיך די מאמע פאר איר שכנה פעסיע, שטייענדיג אין דרויסן. איך דריי דעם קאפ אויף אלע זייטן.

― וועמען זוכסטו? מאכט צו מיר די מאמע.

― וועמען זוכט א קונדס? דאס קעלבל מן-הסתם...

אזוי זאגט פעסיע אונזער שכנה און מאכט צו מיר מיט א מאדנע פריינדשאפט:

― עעע, אינגעלע! נישטא קיין קעלבל! געמוזט פארקויפן דאס דעם קצב. א ברירה האט מען? גענוג אז מען דארף האדעווען איין סקאטינע ― נאך צוויי סקאטינעס טראגן אויפן קאפ!...

איז שוין ביי איר דאס קעלבל, דאנקען גאט, אויך געווארן א סקאטינע?...

א מאדנע אידענע אט די פעסיע. אומעטום שטופט זי אריין איר נאז. זי דארף וויסן, צי האבן מיר א מילכיגע סעודה?

― אקעגן וואס פרעגט איר דאס? ― פרעגט ביי איר די מאמע.

― גלאט אזוי! ― זאגט פעסיע, הויבט אויף די שאל און שטופט דער מאמען א טעפל מיט סמעטענע. די מאמע שטופט אפ דאס טעפל מיט ביידע הענט.

― גאט איז מיט אייך, פעסיע! וואס טוט איר דאס? וואס זענען מיר? חלילה עפעס ווייס איך ווער? איר קענט מיך נישט?

― אדרבה, ― פארענטפערט זיך פעסיע ― טאקע ווייל איך קען אייך. דאס בהמהלע, קיין עין-הרע ניט, האט זיך די לעצטע צייט פארריכט. פארהאן, קיין עין-הרע, קעז און פוטער. איך ליי אייך אויס... איר וועט מיר, אם-ירצה-השם, אפגעבן...

און פעסיע די שכנה רעדט נאך לאנג מיט דער מאמען, און מיר ציט דאס הארץ צו די קלעצער, צום קעלבל, צום קעלבל, צום קעלבל!... איך זאל מיך ניט שעמען, וואלט איך מיך צעוויינט...

― אז דער טאטע וועט דיך פרעגן, זאלסטו זאגן: א דאנק גאט!

אזוי זאגט מיר אן די מאמע, און מיין ברודער אליה גיט דאס מיר צו פארשטיין אביסל ברייטער:

― זאלסט זיך ניט באקלאגן, ניט דערציילן קיין פיזמונות, נעכטיגע טעג. זאלסט נאר זאגן: א דאנק גאט. דו הערסט, וואס מ'רעדט צו דיר?

און מיין ברודער אליה פירט מיך אריין אין קראנקן-חדר. דער טיש איז אנגעשטעלט מיט פלעשעליך, פידעליך, באנקעליך. ס'שמעקט אפטייק. דאס פענצטער איז צוגעמאכט. לכבוד שבועות האט מען אים צוגעקליבן דעם חדר מיט גרינס, צוקאפנס איבערן בעטל האט מען אים אויפגעהאנגען א מגן-דוד פון "ליוביסטיק". דאס איז מיין ברודער אליהס ארבעט. אויף דער ערד איז אויסגעשפרייט שמעקנדיג גראז. דער טאטע דערזעט מיך, רופט מיך צו צו זיך מיט א לאנגן דארן פינגער. מיין ברודער אליה שטופט מיך אונטער. איך גיי צו צום טאטן. איך האב אים קוים דערקענט. דאס פנים ווי ליים. די גרויע האר גלאנצן, שטארצן איינציגווייז, ווי אריינגעשטרייכטע, פרעמדע האר. די שווארצע אויגן זיצן טיף, ווי אריינגעפאסטע, פרעמדע אויגן. די ציין זעהען אויס, ווי אריינגעזעצטע, פרעמדע ציין. דער האלדז איז אזוי דין, אז קוים וואס דער קאפ האלט זיך אויף אים. א גליק, וואס ער קאן ניט זיצן... מיט די ליפן מאכט ער עפעס מאדנע, ווי א מענטש בשעת ער שווימט: מפפו!... ער לייגט ארויף אויף מיין פנים א הייסע האנט מיט ביינערדיגע פינגער, דאס פנים מאכט א קרומען שמייכל, ווי א מת.

אין דעם קומט אן די מאמע. נאך איר דער דאקטער, דער פרייליכער שווארצער דאקטער מיט די גרויסע וואנצעס. ער באגעגנט מיך, ווי אן אלטן גוטן ברודער. ער איז מיר מכבד מיט א שנעל אין בייכל און מאכט צום טאטן פרייליך:

― איר האט א גאסט אויף שבועות? גאט ליב אייך מיט אייער גאסט!

― א דאנק! ― זאגט די מאמע און ווינקט צום דאקטער, ער זאל באטראכטן דעם חולה און זאל אים עפעס פארשרייבן. דער שווארצער דאקטער עפנט דאס פענצטער מיט א רעש און בייזערט זיך אויף מייז ברודער אליה, פארוואס מ'האלט דאס פענצטער צו.

― איך האב אייך טויזנט מאל געזאגט, אז א פענצטער האט ליב, אז מען האלט אים אפן!

מיין ברודער אליה ווינקט אויף דער מאמען, אז דאס איז די מאמע שולדיג: זי לאזט נישט עפענען קיין פענצטער, האט מורא פארן טאטן, ער זאל זיך חלילה נישט פארקילן. די מאמע ווינקט צום דאקטער, ער זאל שוין באטראכטן גיכער דעם חולה און זאל אים עפעס פארשרייבן... דער שווארצער דאקטער נעמט ארויס דעם זייגער, א גרויסן גאלדענעם זייגער. מיין ברודער אליה קוקט זיך איין מיט ביידע אויגן אויפן דאקטערס זייגער. דער דאקטער באמערקט דאס.

― איר ווילט וויסן, וואו האלט דער זייגער? אן פיר האלב עלף. וויפיל איז ביי אייך?

― מיין זייגער שטייט. ― ענטפערט אים מיין ברודער אליה און ווערט מאדנע רויט פון דער שפיץ נאז ביז אויף יענער זייט אויערן.

די מאמע רוט ניט. זי וואלט גערן, מ'זאל שוין באטראכטן דעם חולה און אים עפעס פארשרייבן... דער דאקטער האט אבער צייט. ער פרעגט זיך אויס ביי דער מאמען זייטיגע ענינים: ווען איז מיין ברודערס חתונה? און וואס זאגט הערש-בער דער חזן אויף מיין שטים? ביי מיר דארף זיין, זאגט ער, א גוטע שטים. א שטים, זאגט ער, גייט בירושה. די מאמע עקט זיך! מיטאמאל טוט זיך דער דאקטער א דריי אויס מיטן בענקל צום קראנקן טאטן, נעמט אים אן ביי דער טרוקענער הייסער האנט:

― נו, חזן, וויאזוי דאוונט מען עפעס ביי אונז היינטיגן שבועות?

― א דאנק גאט! ― ענטפערט אים דער טאטע מיט א שמייכל פון א מת.

― דהיינו? ווינציגער געהוסט? גוט געשלאפן? ― פרעגט אים דער דאקטער און בויגט זיך איין צו אים גאנץ נאענט.

― ניין! ― ענטפערט אים דער טאטע, קוים וואס ער כאפט דעם אטעם. ― אדרבה... הוסטן הוסט מען... און שלאפן שלאפט מען דוקא ניט... נאר דאנקען גאט... ס'איז שבועות... אזא טאג... מקבל געווען די תורה... היינט א גאסט... א גאסט אויף שבועות...

אלעמענס אויגן קוקן אויפן "גאסט", און דער "גאסט" קוקט אראפ אויף דער ערד, און דער קאפ איז אים אין דרויסן, ערגעץ ביי די קלעצער. ביי די שטעכלקעס, וואס שטעכן, ביי די קריגעליך, וואס קנאקן, ביים שכן'ס קעלבל דעם בר-דעת, וואס איז שוין געווארן א "סקאטינע", ביים טייכל, וואס רוישט דארט בארג-אראפ, אדער גאר אין דער הויכער, ברייטער, טיפער, בלויער יארמלקע, וואס מ'רופט דאס הימל...

דאס ביסל "מילכיקס", וואס אונזער שכנה, פעסיע די גראבע, האט אונז "אויסגעליען", איז אונז, נישקשה, צו נוץ געקומען. איך און מיין ברודער אליה האבן דאס געמאכט א מילכיגע סעודה, געטונקען ביידע פון איין שאל פרישע חלה אין דער קאלטער סמעטענע, און ס'איז טאקע געווען גארניט שלעכט.

"איין חסרון, וואס אזוי ווינציק". ― האט באמערקט מיין ברודער אליה, וואס איז דעם טאג געווען זייער האפערדיג, אזוי האפערדיג, אז ער האט מיר צוליב געטון, איך זאל ניט גיין אזוי גיך צוריק צו הערש-בער דעם חזן און איך זאל זיך נאך אביסל שפילן אינדערהיים.

― דו ביסט דאך ביי אונז אן אורח אויף שבועות, ― האט ער מיר געזאגט און ערלויבט צו שפילן זיך אין דרויסן אויף די קלעצער, נאר מיט א תנאי, איך זאל ניט קלעטערן צו פיל און חלילה ניט צערייסן די איינציגע פאר הייזליך.

כא-כא-כא! נישט צערייסן די איינציגע פאר הייזליך? נישטא ווער ס'זאל לאכן, ווי איך בין א איד! איר זאלט זעהן א פאר הייזליך ―. נו-נו! לאמיר בעסער ניט ריידן פון קיין הויזן!... לאמיר בעסער ריידן פון יאסיע דעם נגידס קלעצער. איי, קלעצער, קלעצער! יאסיע דער נגיד מיינט, אז די קלעצער זענען זיינע קלעצער. א נעכטיגער טאג! די קלעצער זענען מיינע קלעצער! איך האב מיר געמאכט פון זיי א פאלאץ מיט א וויינגארטן. איך בין דער פרינץ. דער פרינץ שפאצירט ארום פראנק און פריי ביי זיך אין וויינגארטן, רייסט אפ א קריגעלע ― א קנאק אין שטערן, נאך א קריגעלע ― א קנאק אן שטערן ... אלע זענען מיר מקנא. אפילו. אפילו יאסיע דעם נגידס אינגל, הענעך מיטן אייגל, פארגינט מיר ניט מיין גוטס. ער גייט פארביי אין זיינע נייע ליוסטרינענע מלבושימליך און ווייזט מיר אויף מיינע הויזן און לאכט און קרימט דאס אייגל און זאגט צו מיר:

― זעה נאר, זאלסט עפעס ניט פארלירן...

― גיי בעסער אוועק מיט גוטן, ― זאג איך אים ― אניט, רוף איך ארויס מיין ברודער אליה!...

פאר מיין ברודער אליה האבן אלע אינגלעך דרך-ארץ, און הענעך מיטן אייגל טראגט זיך אפ, און איך בלייב ווידער אליין, ווידער דער זעלבער פרינץ ביי זיך אין וויינגארטן... אן עבירה נאר, וואס "מעני" איז דא ניטא! אונזער שכן'ס קעלבל איז שוין מער ניט קיין קעלבל. עס איז שוין א "סקאטינע" (אזוי זאגט אונזער שכנה פעסיע). וואס הייסט דאס א סקאטינא? און צוליב וואס האט מען דאס פארקויפט צום קצב? שוין זשע אויף אוועקצוקוילען? צוליב דעם איז דאס געבוירן געווארן, מ'זאל דאס נאכדעם קוילען?... צו וואס ווערט געבוירן א קעלבל און צו וואס ווערט געבוירן א מענטש?...

פלוצעם דערהער איך פון שטוב ארויס א מאדנע אויסגעשריי מיט א געוויין... איך דערקען דער מאמעס קול... איך הייב אויף די אויגן ― אן איינגעלויף ביי אונז אין שטוב... אידן און ווייבער... דער ארויס, דער אריין... איך ליג אויף א קלאץ מיטן בויך אראפ. מיר איז גוט!... שאט-שאט! אט גייט יאסיע דער נגיד! יאסיע דער נגיד איז גבאי אין דער קצבישער קלויז, דארט וואו מיין טאטע איז שוין חזן דריי און צוואנציג יאר. יאסיע איז אליין געווען אמאל א קצב. היינט האנדלט ער מיט אקסן און מיט פעל און איז א נגיד, א גרויסער נגיד! יאסיע מאכט מיט די הענט, בייזערט זיך אויף דער מאמע און טענהט:

― סטייטץ, סטייטץ! וואס האט מען מיר ניט געזאגט, אז פייסי דער חזן איז אזוי סלאף? (ער קאן ניט אויסריידן קיין שין). וואס האט איר געסוויגן?

― וואס זאל איך שרייען? ― פארענטפערט זיך פאר אים די מאמע און גיסט מיט טרערן. ― די גאנצע שטאט האט געזעהן, ווי איך מוטשע מיך, געוואלט אים ראטעווען... און ער אליין האט אויך געבעטן זיך, מ'זאל אים ראטעווען...

און די מאמע קאן נישט ריידן ווייטער, פארברעכט מיט די הענט, פארווארפט מיטן קאפ. מיין ברודער אליה כאפט זי אונטער:

― מאמע! וואס דארפסטו זיך פארענטפערן? מאמע! פארגעס ניט, מאמע, עס איז יום-טוב, עס איז שבועות, מען טאר ניט וויינען, מאמע!...

און יאסיע דער נגיד הערט ניט אויף צו פייערן אויף מיין מאמע:

― וואס דערציילט איר מיר ― די גאנצע סטאט! ווער איז די סטאט? זאגן זאלט איר מיר! לעמאן-האסעם, צו מיר! אלצדינג אויף מיין כעסבן! כעוורע-קאדיסע, סאמאסים, תכריכים ― אלץ אויף מיר, אלצדינג אויף מיין כעסבן!... און טאמער דארף מען עפעס טוהן פאר די יתומים, זאלט איר גיין צו מיר, איר זאלט זיך נאר, גאר ניט סעמען!

יאסיע דעם נגידס ווערטער בארואיגן אבער ווינציג-וואס מיין מאמע. זי האלט אין איין יאמערן און אין איין חלשן ביי מיין ברודער אויף די הענט. און מיין ברודער אליה, וואס האלט אליין אין וויינען, הערט נישט אויף צו דערמאנען איר, אז "היינט איז יום-טוב, מאמע, היינט איז שבועות, מאמע! מאמע, מען טאר נישט וויינען, מאמע!"...

און מיטאמאל ווערט מיר אלץ קלאר. און עס טוט מיר א קלעם דאס הארץ, א צי ביי דער נשמה, און עס גלוסט זיך מיר וויינען, און איך ווייס ניט אויף וועמען... און, און רחמנות האב איך אויף דער מאמע, און איך קאן ניט זעהן ווי זי וויינט, און ווי זי חלשט, און ווי זי צאפלט ביי מיין ברודער אויף די הענט. און איך פארלאז מיין פאלאץ, מיט מיין וויינגארטן, און איך גיי צו צו איר פון הינטן, און איך זאג איר מיטן זעלבן לשון, וואס מיין ברודער אליה, און טרערן קאפען פון מיינע אויגן:

― מאמע! היינט איז יום-טוב, מאמע, היינט איז שבועות, מאמע! מאמע, מ'טאר ניט וויינען, מאמע!...

קאפיטל צוויי: מיר איז גוט ― איך בין א יתום!

פון זינט איך בין צו מיין שכל געקומען, געדענק איך ניט, איך זאל זיין אזא מיוחס, ווי אצינד. וואס איז מיט מיר דער ייחוס? ― מיין טאטע, פייסי דער חזן, ווייסט איר דאך, איז געשטארבן דעם ערשטן טאג שבועות, און איך בין געבליבן א יתום.

פון דעם ערשטן טאג נאך שבועות האבן מיר אנגעהויבן זאגן קדיש ― איך און מיין ברודער אליה. ער טאקע האט מיך אויסגעלערנט זאגן קדיש.

מיין ברודער אליה איז א געטרייער ברודער, אבער נישט קיין גוטער רבי. ער איז א כעסן, ער שלאגט זיך! ער האט אויפגעעפנט א סידור און האט זיך אוועקגעזעצט מיט מיר און האט אנגעהויבן מיט מיר שטודירן:

― ייסגאדאל וועייסקאדאש שמיי ראבא... ער וויל, אז איך זאל שוין קאנען אויסנווייניג. ער חזר'ט איבער מיט מיר נאכאמאל און נאכאמאל, פון אנהייב ביזן סוף, און הייסט מיר, אז איצט זאל איך שוין זאגן אליין. איך זאג אליין, אבער עס גייט ניט.

ביז "וואייצמאך פורקאנייא" איז נאך ווי עס איז, און קומט צו "וואייצמאך פורקאנייא", פארטשעפע איך מיך. דערלאנגט ער מיר מיטן עלנבויגן און זאגט מיר, אז דער קאפ איז מיר, אפנים, ערגעץ אין דרויסן (גלייך ווי געטראפן), אדער ערגעץ ביים קעלבל (גלייך ווי ער איז געווען דערביי)... ער פוילט זיך ניט און חזר'ט איין מיט מיר נאכאמאל. איך האב מיך קוים דערשלאגן ביז "לעיילא אולעיילא מין קאל בירכאסא וועשיראסא, טושבעכאסא" ― און ווייטער נישט א טראט! ער נעמט מיך אן פארן אויער און זאגט, אז דער טאטע זאל אויפשטיין און זעהן, וואספארא זון ער האט!...

― וואלט איך פארשפארט זאגן קדיש...

אזוי זאג איך צו מיין ברודער אליה און כאפ פון אים א געשמאקן פאטש מיט דער לינקער האנט אין דער רעכטער באק אריין. דערהערט די מאמע און גיט אים א פסק, ער זאל מיך ניט שלאגן, ווארעם איך בין א יתום.

― גאט איז מיט דיר! וואס טוסטו? וועמען שלאגסטו? האסט פארגעסן, אפנים, אז דאס קינד איז א יתום?!

שלאפן שלאף איך מיט דער מאמען אינעם טאטנס בעט ― דאס איינציגע שטיקל מעבל אין שטוב. די קאלדרע גיט זי אפ כמעט אינגאנצן מיר.

― דעק דיך איין, זאגט זי צו מיר, און ווער אנטשלאפן, מיין טייערער יתום. עסן איז ניטא וואס...

דעקן דעק איך מיך איין, אבער שלאפן שלאף איך ניט. איך חזר מיר דעם קדיש, אויף אויסנווייניג. אין חדר גיי איך ניט, לערנען לערן איך ניט, דאווענען דאוון איך ניט, זינגען זינג איך ניט. פטור פון אלצדינג.

מיר איז גוט ― איך בין א יתום.

מזל-טוב! איך קאן שוין גאנץ קדיש אויף אויסנווייניג. רבנן-קדיש אויך. אין שול שטיי איך אויף א באנק און קלאפ דעם קדיש, ווי א מזיק. א קול-נגינה האב איך אויך, בירושה פון מיין טאטן, אן אמת'ע סאפראנא. אלע אינגלעך שטעלן זיך אויס ארום מיר און זענען מיר מקנא. ווייבער וויינען. בעלי-בתים שענקען מיר א קאפיגע. יאסיע דעם נגידס אינגל, הענעך מיטן אויגל (ער איז א מורא'דיגער ניט-פארגינער!), אז עס קומט צו רבנן-קדיש, שטעלט ער מיר ארויס א צונג, ― ער וויל, ער גייט אויס, ער חלשט, איך זאל מיך צעלאכן. אים אויף צו להכעיס וועל איך ניט לאכן! האט דערזען אהרן דער שמש, האט ער אים גענומען פאר אן אויער און האט אים צוגעפירט צו דער טיר. א מצוה אויף אים! מחמת איך זאג קדיש אינדערפרי און אויפדערנאכט, גיי איך שוין מער ניט צו הערש-בער דעם חזן און טראג מיך ניט אום מיט זיין דאבציען. איך בין פריי. א גאנצן טאג געפין איך מיך ביים טייך ― אדער איך כאפ פיש, אדער איך באד מיך. כאפן פיש האב איך מיך אויסגעלערנט פון זיך אליין. אז איר ווילט, קאן איך אייך אויך אויסלערנען. מ'טוט אויס דאס העמד און מ'פארקניפט דעם ארבל און מ'גייט פאוואליע ביזן האלדז אין וואסער. מ'דארף גיין לאנג ― לאנג. אז איר פילט, אז דאס העמד איז שווער, איז א סימן, אז ס'איז פול, גייט איר ארויס וואס גיכער און טרייסלט אויס דאס גאנצע גראז מיט דער בלאטע און קוקט זיך גוט צו. אין גראז ליגן פארפלאנטערט אפטמאל קליינע זשאבקעליך ― ווארפט זיי אריין צוריק אין וואסער אריין, ס'א צער-בעלי-חיים. אין דער געדיכטער בלאטע קאנט איר אמאל געפינען א פיאווקע. פיאווקעס איז געלט ― פאר א צענדליג פיאווקעס קאנט איר באקומען דריי גראשן, אנדערטהאלבן קאפיקעס. עס גייט נישט צו פוס... קיין פיש זאלט איר ניט זוכן. אמאל איז געווען פיש אויך, היינט איז נישטא. איך יאג זיך ניט נאך קיין פיש. איך בין צופרידן, עס זאל כאטש זיין פיאווקעס. ניט אלעמאל איז דא פיאווקעס. היינטיגן זומער איז ניט געווען איין פיאווקע! פון וואנ... פון וואנען האט זיך דערוואוסט מיין ברודער אליה, אז איך כאפ פיש ― ווייס איך ניט. ער האט מיר שיער ניט אפגעריסן אן אויער פאר די פיש. א גליק, וואס פעסיע די גראבע, אונזער שכנה, האט דערזען. אן אייגענע מאמע דארף זיך אזוי ניט איינשטעלן פאר איר קינד.

― אט אזוי שלאגט מען א יתום?...

מיין ברודער אליה האט זיך פארשעמט און האט מיר אפגעלאזט דעם אויער. אלע שטעלן זיך איין פאר מיר. מיר איז גוט ― איך בין א יתום.

אונזער שכנה פעסיע די גראבע, האט זיך אין מיר פארליבט. זי האט זיך צוגעטשעפעט צו דער מאמען, ווי א קלעשטש, איך זאל דערוויילע זיין ביי איר, ביי פעסיען, הייסט עס.

― וואס וועט אייך ארן? ― האט זי געטענהט. ― עס גייען ביי מיר צום טיש צוועלף, וועט ער זיין א דרייצנטער. ביי דער מאמען האט זי קוים געפועלט. האט זיך אבער ארויסגעשטעלט מיין ברודער אליה.

― ווער וועט אויף אים אכטונג געבן, ער זאל גיין זאגן קדיש?

― איך וועל אכטונג געבן, ער זאל גיין זאגן קדיש. נו, שוין? האט איר צו מיר גארניט?

פעסיע איז נישט קיין גבירטע. איר מאן איז אן איינבינדער און הייסט משה. ער האט א שם פארן בעסטן בעל-מלאכה. דאס אליין איז אבער קארג. מען דארף נאך האבן מזל אויך. אזוי זאגט פעסיע צו מיין מאמען. מיין מאמע גיט איר נאך. זי זאגט, אז צום שלי'מזל דארף מען אויך האבן מזל. פאר א סימן נעמט זי מיך. אט בין איך א יתום, און אלע ווילן מיך. פארהאן בעלנים, וואס ווילן מיך צו זיך אויף שטענדיג, נאר ווי לאנג קרענקען אירע שונאים, ווי לאנג זי וועט מיך אוועקגעבן אויף שטענדיג! אזוי זאגט די מאמע און וויינט. זי האלט זיך אן עצה מיט מיין ברודער אליה.

― ווי מיינסטו? זאל ער זיין דערווייל ביי פעסיען?

מיין ברודער אליה איז שוין א גרויסער. אניט, וואלט מען זיך מיט אים ניט געהאלטן קיין עצה. ער גלעט זיך מיט דער האנט דאס ריינע נאך-ניט-באוואקסענע פנים, גלייך ווי ער וואלט שוין געהאט א בארד, און רעדט ווי א גרויסער:

― מהיכא-תיתי, אבי ער זאל נאר ניט זיין קיין שייגעץ.

און עס בלייבט, אז איך וועל זיין דערווייל ביי אונזער שכנה פעסיע, נאר בתנאי, איך זאל ניט זיין קיין שייגעץ. אלצדינג הייסט ביי זיי א שייגעץ! אנהענגען דער קאץ א פאפיר אויפן עק, זי זאל זיך דרייען ― הייסט ביי זיי א שייגעץ. קלאפן מיט א שטעקל איבער די גראטעס פונעם גלחס הויף, אלע הינט זאלן זיך צונויפלויפן ― הייסט ביי זיי א שייגעץ. אפשטעקן ביי לייבקע דעם וואסער-פירער דעם צאפן פון דער פאס, עס זאל אויסלויפן העכער האלב וואסער ― הייסט ביי זיי א שייגעץ.

― דיין גליק, וואס דו ביסט א יתום! ― זאגט צו מיר לייבקע דער וואסער-פירער. ― אניט, וואלט איך דיר איבערגעבראכן א האנט מיט א פוס! מעגסט מיר גלויבן אויף נאמנות.

איך גלויב אים אויף נאמנות. איך ווייס, אז איצט וועט ער מיך ניט אנרירן, ווייל איך בין א יתום.

מיר איז גוט ― איך בין א יתום.

אונזער שכנה פעסיע, זאל מיר מוחל זיין, האט געזאגט א גרויסן ליגן. צוועלף, האט זי געזאגט, גייען ביי איר צום טיש. לויט מיין רעכענונג, בין איך דער פערצנטער. אפנים, זי האט פארגעסן אריינרעכענען דעם בלינדן פעטער ברוך. און אפשר האט זי אים ניט אריינגעשטעלט צווישן די עסערס דערפאר, ווייל ער איז שוין זייער אלט און האט קיין ציין ניט אויף צו קייען. איך וועל מיך ניט שפארן. קייען קאן ער נישט, דערפאר אבער שלינגט ער, ווי א גאנדז, און כאפט. אלע כאפן זיי. זיי כאפ - זייער כאפן איז חוץ-לדרך-הטבע. איך כאפ אויך. שלאגן זיי מיך. מיט די פיס אונטערן טיש שלאגן זיי מיך. מער פון אלע שלאגט זיך ושתי. וואש - ושתי איז א רוצח. הייסן הייסט ער הערשל, נאר מחמת ער האט א גאלי אויפן שטערן, האט מען אים א נאמען געגעבן "ושתי". אלע האבן זיי דא נעמען און צונעמען: "קלעצל", "קאטער", "טשערנאהוז", "בופלאקס", "פעטעלעלע", "גיב-מיר-נאך", "שמיר-מיט-פוטער"...

האט קיין יסורים ניט ― יעדער נאמען האט זיך זיין שורש. פיניע הייסט "קלעצל" דערפאר, ווייל ער איז גראב און קיילעכיג, ווי א קלעצל. וועלוול איז א שווארצער, רופט מען אים "קאטער". חיים איז א בופלאקס, הייסט ער "בופלאקס". מענדל האט א שפיצעכיגע נאז, איז ער א "טשערנאהוז", "פעטעלעלע" האט מען א נאמען געגעבן פייטלען דערפאר, ווייל ער קאן ניט ריידן. בערל איז א גרויסער נאשער: אז מען גיט אים א שטיקל ברויט מיט שמאלץ, זאגט ער: "גיב מיר נאך". זר'חן האט מען געגעבן א מיאוס'ן נאמען "שמיר-מיט-פוטער" איבער א מיאוס'ן חסרון, וואס ניט ער איז שולדיג. שו-, שולדיג קאן זיין איז די מוטער, וואס זי האט דאס פארלאזט און קינדווייז ווינציג געצוואגן. און אפשר איז זי אויך ניט שולדיג? איך וועל זיך ניט גיין שפארן. שלאגן זיך אוודאי ניט! קורץ, עס איז א שטוב, וואס יעדער האט א צונעמעניש. וואס דארפט איר מער ― די קאץ, שוין גאר א שטומע צונג, שוין געוויס גאט די נשמה שולדיג, הייסט זי ביי זיי: "פייגע-לאה די גבאיטע". איר ווייסט, פארוואס? דערפאר, וואס זי איז א גראבע, און פייגע-לאה נחמן דעם גבאיס ווייב איז אויך א גראבע. וויפיל, מיינט איר, האבן זיי שוין געכאפט פעטש דערפאר, זיי זאלן ניט רופן קיין קאץ מיט א מענטשליכן נאמען? ווי אן ארבעס אין וואנט! האבן זיי געגעבן עמיצן א צונעמעניש, איז פארפאלן!

מיר האבן זיי א נאמען געגעבן ― טרעפט וויאזוי? "מאטל מיט די לעפצן"... לעפצן איז א דייטשיש ווארט. אויף אונזער לשון הייסט דאס "ליפן". אפנים, זיי איז ניט געפעלן מיינע ליפן. זיי זאגן, אז איך עס, מאך איך מיט די ליפן. איך וואלט וועלן זעהן יענעם מענטשן, וואס זאל עסן און ניט מאכן מיט די ליפן! איך בין ניט פון די האנאריסטע, וואס מען טאר זיי ניט אנרירן זייער כבוד. נאר איך ווייס ניט פארוואס ― מיר איז דאס צונעמעניש שטארק נישט געפעלן! און ווייל עס איז מיר ניט געפעלן, רייצן זיי זיך מיט מיר און רופן מיך דוקא אזוי. איינגעגעסענע ברואים ― איר האט נאך אזעלכע ניט געזעהן! פריער האב איך ביי זיי געהייסן: "מאטל מיט די לעפצן". נאכדעם: גלאט "מיט די לעפצן". שפעטער: "די לעפצן". גאר שפעטער: "לעפצן".

― לעפצן! וואו זייט איר געווען?

― לעפצן! ווישט אפ די נאז!

עס פארדריסט מיך און עס ברענט מיך, און איך וויין. דערזעט דער פאטער זייערער, פעסיעס מאן, משה דער איינבינדער, איינמאל, אז איך וויין, פרעגט ער מיך: וואס וויין איך? זאג איך אים: וויאזוי זאל איך ניט וויינען, אז איך הייס מאטל און מ'רופט מיך "לעפצן"! פרעגט ער: ווער? זאג איך: "ושתי". וויל ער שלאגן "ושתין", זאגט "ושתי": עס איז ניט איך, עס איז "קלעצל". וויל ער שלאגן "קלעצלען", זאגט "קלעצל": עס איז ניט איך, עס איז "קאטער".

איינער אויפן אנדערן, דער אנדערער אויפן דריטן ― א מעשה אן אן עק! איז זיך מישב דער פאטער, משה דער איינבינדער, און לייגט זיי אוועק אלע איינציגווייז און שמייסט זיי אפ מיט א טאוול פון א "קרבן-מינחה" און זאגט זיי:

― ממזרים! איך וועל אייך ווייזן, וויאזוי צו לצעווען פון א יתום! עס וועט א רוח אין אייער טאטנס ערד אריין!...

אט אזוי. יעדער נעמט זיך אן מיין קריוודע. אלע, אלע שטעלן זיך איין פאר מיר.

מיר איז גוט ― איך בין א יתום...

קאפיטל דריי: וואס וועט זיין פון מיר?

אנו, טרעפט, וואו איז דער גן-עדן? איר וועט ניט טרעפן. ווייסט איר פארוואס? ווייל ביי איטליכן איז ער אויף אן אנדער ארט. למשל, די מאמע זאגט, אז דער גן-עדן איז דארטן, וואו מיין טאטע, פייסי דער חזן, געפינט זיך. דארטן, זאגט זי, געפינען זיך אלע ערליכע נשמות, וואס זענען נעבעך אפגעקומען אויף דער וועלט; דערפארוואס זיי האבן ניט די וועלט, קומט זיי יענע וועלט. דאס איז דאך קלאר, ווי דער טאג. דער בעסטער באווייז איז טאקע דער טאטע מיינער. ווארעם וואו דען זאל ער זיין, אז ניט אין גן-עדן? קארג האט ער זיך אנגעמוטשעט אויף דער וועלט?... אזוי זאגט די מאמע מיינע און ווישט זיך בשעת-מעשה די אויגן, ווי איר שטייגער איז, אז זי רעדט פונעם טאטן. פרעגט זשע אבער ביי מיינע חברים, וועלן זיי אייך דערציילן מעשיות, אז דער גן-עדן געפינט זיך ערגעץ אויף א בארג פון סאמע קרישטאל, הויך ביזן הימל. אינגלעך לויפן דארט ארום פראנק און פריי, לערנען לערנט מען ניט, נאר מען באדט זיך גאנצע טעג אין מילך און מען עסט האניג מיט פולע הויפנס. זייט איר שוין פארטיג? קומט צו גיין א איד אן איינבינדער און טוט זיך א זאג, אז דער אמת'ער גן-עדן איז גאר פרייטאג אין באד. איך האב עס אליין געהערט פון אונזער שכנה'ס מאן, משה דעם איינבינדער, איך זאל אזוי הערן אל דאס גוטס! היינט גייט דערגייט אן עק! מ'זאל, א שטייגער, פרעגן מיך, וואלט איך געזאגט, אז דער גן-עדן ― דאס איז מנשה דעם רופאס גארטן. זינט איר לעבט, האט איר נאך אזא גארטן ניט געזעהן. דאס איז דער איינציגער גארטן ניט נאר אויף אונזער גאס, ניט נאר ביי אונז אין שטאט, ― איך האב מורא, אז אויף דער גאנצער וועלט איז ניטא נאך אזא גארטן. נישט געווען און ס'וועט ניט זיין! דאס וועלן אייך אלע זאגן. וואס ווילט איר, זאל איך אייך באשרייבן פריער: מנשה דעם רופא מיט זיין ווייב מנשה'כע די רופאטע? צי איך זאל אייך מאלן פריער דעם גן-עדן, מיין איך דעם גארטן זייערן? איך רעכן, אז פריער פון אלץ זאל איך אייך דערציילן פון מנשה'ן מיט מנשה'כען. זיי זענען דאך די בעלי-בתים, קומט זיי פריער דער כבוד.

מנשה דער רופא טראגט סיי ווינטער סיי זומער א הענגקאלנער. ער טוט נאכדעם שווארצן דאקטער. איין אויג האט ער א קליינס, און דאס מויל איז אים, ניט אין מיין מאס, אביסל אויף א זייט. דאס הייסט, ניט אביסל, נאר אסאך, טאקע גאר אסאך. פון א ווינטל איז דאס אים געקומען. אזוי זאגט מנשה דער רופא אליין. איך פארשטיי ניט, וויאזוי ווערט דאס פון א ווינטל דאס גאנצע מויל אויף א זייט? וויפיל ווינטן, גרויסע און קליינע, בין איך, א שטייגער, אויסגעשטאנען אין מיין לעבן! דער גאנצער קאפ וואלט שוין אצינד באדארפט זיין ביי מיר פון יענער זייט פלייצעס. איך רעכן, אז ס'איז נאר א רגילות, וויאזוי מ'געוויינט זיך איין. אט, למשל, פארהאן ביי מיר א חבר בערל, פינטלט ער מיט די אויגן. נאך א חבר האב איך, וועלוול, זופט ער לאקשן מיט יויך ווען ער רעדט. אלצדינג אויף דער וועלט איז א רגילות. און כאטש דאס מויל איז אים אויף א זייט, פונדעסטוועגן מאכט מנשה בעסער פון אלע דאקטוירים. ערשטנס, איז ער ביי זיך ניט אזא פריץ, ווי אנדערע דאקטוירים. אז מ'רופט אים, קומט ער באלד צו לויפן א פארשוויצטער. און צווייטנס, איז ביי אים נישט קיין מאדע שרייבן רעצעפטן. רפואות מאכט ער אליין. אנומלטן האט מיך א כאפ געטון א מין שטעכעניש מיט א קעלט, מיט א ציטערניש (אפנים, פון צו פיל ליגן אין טייך?), איז די מאמע באלד אוועקגעלאפן און האט אראפגעבראכט מנשה דעם רופא. האט ער מיך באטראכט און א זאג געטון מיטן קרומען מויל צו דער מאמען:

― איר האט זיך ניט וואס צו שרעקן. עס איז א געלעכטער. דער שייגעץ האט זיך צוגעקילט די לונג.

און מיט די ווערטער נעמט ער ארויס פון קעשענע א בלוי פלעשעלע און שיט אויס אין זעקס שטיקליך פאפיר עפעס א ווייסע זאך. דאס ווערט אנגערופן "פראשקעס". איין פראשעק הייסט ער מיר, איך זאל אייננעמען באלד. דריי איך מיך און קנייטש מיך אויף אלע זייטן. דאס הארץ זאגט מיר, אז עס דארף זיין ביטער, ווי דער טויט. כך-הווה. איך האב דאך טאקע געטראפן! ביטער צו ביטער איז ניט גלייך. פרישע קארע פון קליינע ביימעלעך האט איר אמאל פארזוכט? אט אזא טעם האבן זיינע פראשקעס. איר זאלט האבן א כלל: וויבאלד פראשקעס, מוזן זיי זיין ביטער. עס האט מיר ניט געהאלפן קיין שום רבונו-של-עולם. איך האב דעם פראשעק איינגענומען און געזעהן זיך מיטן טויט... די איבעריגע פינף פראשקעס, האט ער אנגעזאגט דער מאמען, זאל איך אייננעמען אלע צוויי שעה א פראשעק. געפונען א בעלן אויף אייננעמען גאל! די מאמע האט זיך נאר אפגעקערעוועט אויף א מינוט, געגאנגען אנזאגן מיין ברודער אליה, אז איך בין קראנק, האב איך אלע פינף פראשקעס אויסגעשאטן אין פאמעניצע און אנגעשאטן אין די פאפירעליך אביסל מעל. א גוט שטיקל ארבעט האט אויף זיך געהאט די מאמע: אלע צוויי שעה האט זי געמוזט לויפן צו אונזער שכנה פעסיע קוקן אויפן זייגער. נאך יעדן פראשעק, וואס איך האב איינגענומען, האט זי באמערקט, אז עס ווערט מיר בעסער. נאכדעם זעקסטן פראשעק בין איך אויפגעשטאנען א געזונטער מענטש.

― אט דאס הייסט א דאקטער! ― האט זי געזאגט און נישט געלאזט מיך גיין אין חדר, געהאלטן א גאנצן טאג אין שטוב און געגעבן מיר זיסן טיי מיט ווייסער בולקע.

― מנשה איז מער דאקטער פון אלע דאקטוירים, געבן זאל אים גאט געזונט און אסאך יארן! ער האט אזעלכע פראשקעס, וואס זענען מחיה-מתים, מאכן פון טויט לעבעדיג...

אזוי האט זיך די מאמע נאכדעם בארימט פאר דער גאנצער וועלט, בשעת-מעשה זיך געווישט די אויגן, ווי איר שטייגער איז.

מנשה דעם רופאס ווייב רופט מען אויף איר מאנס נאמען: "מנשה'כע די רופאטע". זי איז א טריפה אידענע. אזוי זאגן אלע. ווייסט איר, פארוואס? ווייל זי איז א רשעטע. אפנים האט זי, ווי אויף צו להכעיס, א מאנצבילשן, א קול פון א מאנצביל, טראגט מאנצבילשע שטיוול און אז זי רעדט, דאכט זיך אייך אויס, אז זי בייזערט זיך. זי האט א שיינעם שם אויף דער וועלט. זינט זי לעבט, האט נאך קיין ארימאן ביי איר קיין שטיקל ברויט ניט אויפגעגעסן. און א שטוב איז ביי איר פון כל-טוב. ביי איר קאנט איר געפינען איינגעמאכטסן פון פאר א יארן, פון פאר דריי יארן און פון פאר צען יארן. וואס דארף זי, למשל, אזויפיל איינגעמאכטס? פרעגט זי, א שטייגער, ווייס זי אליין ניט. אט אזא טבע איז ביי איר. א פארפאלענע זאך, איר וועט זי שוין ניט איבערמאכן. זי ווייסט, אז עס קומט דער זומער, האלט זי אין איין פרעגלען איינגעמאכטס. איר מיינט, זי פרעגלט אויף קוילן? ווער-וואס? זי קאן באשטיין אויף שטעכעלקעס, שישקעס, אפגעפאלענע בלעטלעך. זי מאכט אן אזא רויך אויף דער גאנצער גאס, אז מ'קאן דערשטיקט ווערן. טאמער וועט זיך אייך מאכן אמאל קומען צו אונז זומערצייט און איר וועט דערפילן א רויך פון "סמאלינע", זאלט איר זיך ניט שרעקן, עס איז ניט קיין שרפה. דא - דאס פרעגלט מנשה'כע די רופאטע איינגעמאכטס, אליין, מיט אירע אייגענע הענט, פון אירע אייגענע פירות, אין איר אייגענעם גארטן. און אט אזוי קומען מיר צו צום גארטן, וואס איך האב אייך צוגעזאגט.

וואספארא פירות געפינט איר ניט אינעם דאזיגן גארטן? עפל, און בארן, און וויינשל, און פלוימען, און קארשן, און אגרעסן, און וויינפערליך, און פערשקעס, און שפאנקעס, און מארעלן, און מאלינעס, און אזשעניצעס, און שאלקאוויצעס, און וואס ניט? וואס דארפט איר מער ― אפילו וויינטרויבן ערב ראש-השנה אויף שהחיינו וואו קריגט מען? ― ביי איר, ביי מנשה'כע דער רופאטע! אמת, די וויינטרויבן אז מען פארזוכט, דערזעט מען קראקע מיט לעמבערג. אזוי שטארק זויער זענען זיי! פונדעסטוועגן, נעמט זי אפ פאר זיי גוט געלט! און אלץ - פון אלצדינג מאכט זי געלט. אפילו פון די סאנישניקעס. גאט זאל אייך היטן, איר זאלט ביי איר בעטן אויסרייסן א סאנישניג! זי וועט אייך ניט געבן! א צאן זיך אויסרייסן פונעם מויל איז ביי איר גרינגער, ווי אויסרייסן א סאנישניג ביי איר פונעם גארטן. היינט ווער רעדט פון אן עפל, א באר, א וויינשל, א פלוים? כיעס ניט זיכער! איך בין באקאנט מיטן דאזיגן גארטן, ווי א איד אין אשרי. איך ווייס אפילו, וואו איטליכס ביימעלע געפינט זיך, און וואס עס וואקסט אויף דעם, און צי ס'איז היינטיגס יאר געראטן אדער ניט אזוי געראטן. פון וואנען ווייס איך דאס? שרעקט אייך ניט, איך בין דארטן נאך קיינמאל ניט געווען. וויאזוי האב איך געקאנט זיין, אז דער גארטן איז ארומגעצוימט מיט א הויכן פארקאן, איבערגעדעקט מיט מורא'דיגע שטעכעלקעס? זייט איר שוין פארטיג? איז אינעווייניג דא א הונט. נישט קיין הונט, נאר א וואלף! אויף א לאנגן שטריק שטייט ער צוגעבונדן ― אט דער דאזיגער כלב שעבע כלבים, און אנו, לאז נאר עמיצער דורכגיין פארביי, אדער לאז זיך אים דאכטן, אז עמיצער גייט פארביי, הייבט ער אן צו רייסן זיך, שפרינגען און בילן מיט אזא כעס, גלייך ווי דער רוח כאפט אים אוועק! פרעגט זיך א קשיא: וויבאלד אזוי, ווי קום איך אין גארטן אריין? הערט זשע, וועל איך אייך דערציילן.

מענדל דעם שוחט'ס קענט איר, צי ניין? קענט איר דאך מענדל דעם שוחט'ס דירה אוודאי נישט. זי איז די אנדערע פון מנשה דעם רופאס און קוקט גלייך צו אים אין גארטן אריין. ביי מענדל דעם שוחט'ס אז מ'זיצט אויפן דאך, קאן מען זעהן אלצדינג, וואס ביי מנשה דעם רופא אין גארטן טוט זיך. די גאנצע קונץ איז, וויאזוי קלעטערט מען ארויף צו מענדל דעם שוחט'ס אויפן דאך? מיר איז דאס גארנישט. ווייסט איר, פארוואס? ווייל מענדל דעם שוחט'ס דירה איז די אנדערע פון אונז און איז אסאך נידריגער פון אונזער דירה. אז מען דראפעט זיך ארויף צו אונז אויפן בוידעם (איך טו דאס אן א לייטער; איך וועל אייך אפשר אמאל זאגן וויאזוי), און שטעלט איר ארויס א פוס פונעם קליינעם פענצטערל, אזוי זייט איר שוין ביי מענדל דעם שוחט'ס אויפן דאך. דארטן לייגט איר זיך אוועק וויאזוי איר ווילט: אדער מיטן פנים ארויף, אדער מיטן פנים אראפ. יעדנפאלס, לייגן זיך מוזט איר, אניט ― קאן מען אייך חלילה דערזען: וואס טוט איר ביי מענדל דעם שוחט'ס אויפן דאך? איך האב אויסגעקליבן תמיד א צייט פארנאכטליך, צווישן מינחה און מעריב, ווען איך בין געגאנגען אין שול אריין קדיש זאגן. דעמאלט איז ניט טאג און ניט נאכט, די בעסטע צייט. פון דארטן אראפגעקוקט אין גארטן אריין, שווער איך אייך, אז ס'איז א גן-עדן שעבע גן-עדן!...

אז דער זומער הייבט זיך אן און די ביימער הויבן אן צו בליען, זיך באדעקן מיט ווייסע פעדערליך, קאנט איר האפן, אז ניט היינט איז מארגן ― וועלן זיך באווייזן אין די קורצע שטעכלדיגע ביימעלעך גרינע אגרעסן. דאס איז די ערשטע פרי, וואס עס גלוסט זיך אייך פארזוכן. פארהאן מענטשן, וואס ווארטן ביז די אגרעסן ווערן רויט. נאראנים! איך זאל האבן די ברכות, וואס גרינערהייט זענען זיי אסאך מער באטעמט און געשמאק. איר וועט זאגן, זיי זענען זויער? עס ווערט פון זיי הייליג די ציין? נו, וואס זשע איז? א זויערס קוויגט דאס הארץ, און צו הייליגע ציין איז דא א סגולה: זאלץ. מ'שיט ארויף זאלץ אויף די ציין און מען האלט אפן דאס מויל אקעגן א האלבע שעה, קאן מען נאכדעם עסן ווידער אמאל די זעלבע אגרעסן. נאך די אגרעסן קומען אויף די וויינפערליך. רויטינקע, מיט שווארצע פיסקעליך, מיט געלע קערעליך, און צענדליגער-צענדליגער אויף איין צווייגעלע. איין צווייגעלע אז איר פירט דורך צווישן די ליפן, באקומט איר א פולע מויל מיט וויינפערליך, ווייניגע, שמעקנדיגע, מחיה-נפשות! אז זיי קומען אויף, קויפט מיר די מאמע פאר א גראשן א קווערטעלע וויינפערליך אויף שהחיינו ― עס איך זיי מיט ברויט. ביי מנשה'כע דער רופאטע אין גארטן זענען דא צוויי רייען קליינע ביימעלעך, הארט ביי דער ערד, אנגעזעצט מיט וויינפערליך. אויף דער זון ברענען זיי און פינקלען אפ. עס גלוסט זיך כאטש איין צווייגעלע, כאטש איין וויינפערל מיט צוויי פינגער געבן א ריס אפ און גלייך אין מויל אריין! איר וועט מיר גלויבן? אז איך רעד פון גרינע אגרעסן מיט רויטע וויינפערליך, ווערט מיר שוין הייליג די ציין. לאמיר בעסער רעדן פון וויינשל. וויינשל האלטן זיך ניט לאנג גרין. וויינשל ווערן גיך פארטיג. איך קאן אייך - איך קאן אייך שווערן ביי וואס איר ווילט, אז איך אליין האב באמערקט, ליגנדיג ביי מענדל דעם שוחט'ס אויפן דאך, עטליכע וויינשעליך זענען אינדערפרי געווען גרין אזוי ווי גראז. איך האב זיי גוט באמערקט, געמאכט אויף זיי א סימן. בייטאג האבן זיי פון דער זון באקומען רויטע בעקעלעך. דעם זעלבן טאג פארנאכט זענען זיי שוין געווען רויט ווי פייער! וויינשל פלעגט מיר אויך די מאמע ברענגען אויף שהחיינו. אבער וויפיל וויינשל? פינף שטיק אויף א פאדעם. וואס טוט מען מיט פינף וויינשל? מען שפילט זיך מיט זיי אזוי לאנג, ביז מען ווייס ניט, וואו זיי זענען אהינגעקומען...

וויפיל שטערן אין היטל ― אזויפיל וויינשל ביי מנשה דעם רופא אין גארטן. איר קאנט פארשטיין, אז איך בין א בעלן געווען אויף איין צווייגעלע איבערצוציילן די וויינשל. האב איך געציילט, און נישט געקאנט איבערציילן!... וויינשל האבן א טבע, זיי האלטן זיך שטארק אויף די ריטליך. זעלטן-זעלטן ווען עס פאלט אראפ א וויינשל אויף דער ערד ― ער מוז שוין זיין איבערצייטיג, שווארץ אזוי ווי א פלוים. זעהט איר, פערשקעס ― די פאלן אפ, וויבאלד נאר זיי ווערן רעכט געל. אך, פערשקעס! פערשקעס! איך האב זיי ליב מער פון אלע פירות. איך האב אויף מיין לעבן געגעסן נישט מער ווי איין פערשקע, ליגט זי מיר נאך אין טעם. דאס איז געווען מיט עטליכע יאר פריער, איך בין דעמאלט נאכנישט אלט געווען קיין פינף יאר. מיין טאטע האט נאך געלעבט, און אין שטוב איז נאך געווען ביי אונז אלצדינג: די גלעזערנע שאפע, מיט דער קאנאפקע, מיט די ספרים, מיטן גאנצן בעטגעוואנט. קומט צו גיין איינמאל דער טאטע פון שול אהיים און מאכט צו מיר און צו מיין ברודער אליה, און לייגט אריין די האנט אין דער הינטערשטער קעשענע, דארט וואו מען האלט די נאזפאטשיילע:

― קינדער! פערשקעס וועט איר עסן? איך האב אייך געבראכט פערשקעס. א פאר פערשקעס.

און ער נעמט ארויס די האנט פון דער הינטערשטער קעשענע, דארט וואו מען האלט די נאזפאטשיילע, און טראגט אונז אונטער, מיר און מיין ברודער אליה, צוויי גרויסע געלע קיילעכיגע שמעקנדיגע פירות. מיין ברודער אליה האט קיין צייט ניט. ער מאכט א ברכה, הויך אויף א קול, "בורא פערי האייץ", און כאפט אריין די גאנצע פערי אין מויל אריין. איך קאן באשטיין פריער זיך אנשפילן, זיך אנשמעקן, אנשפיגלען, און נאכדעם שוין וועל איך זי עסן. אי דאס ― נישט אויף איינמאל, נאר שטיקלעכווייז, און מיט ברויט. פערשקעס זענען גוט מיט ברויט. פון דעמאלט אן האב איך מער קיין פערשקעס ניט פארזוכט, נאר דעם טעם פון יענער ערשטער פערשקע קאן איך ניט פארגעסן! איצטער שטייט פאר מיר א גאנצער בוים מיט פערשקעס, און איך ליג ביי מענדל דעם שוחט'ס אויפן דאך און קוק און קוק און זעה, ווי עס פאלט א פערשקע נאך א פערשקע. איינע א געלע, אזש א רויטליכע, האט זיך פארשפאלטן און געעפנט. עס זעהט זיך ארויס פון איר דאס בייכיגע קערל. וואס וועט זי טון, די רופאטע, מיט אזויפיל פערשקעס? זי וועט זיי אפטרייסלען מן-הסתם און וועט פרעגלען פון זיי איינגעמאכטס. דעם איינגעמאכטס וועט זי פאררוקן ווייט אין דער הרובע. ווינטער וועט זי אים אוועקשטעלן אין קעלער אריין, און דארטן וועט ער שטיין אזוי לאנג, ביז ער וועט ווערן געצוקערט און כאפן א שימל.

נאך די פערשקעס קומען אויף פלוימען. נישט אלע פלוימען מיטאמאל. איך האב צוויי סארטן פלוימען ביי מנשה דעם רופא אין גארטן. איין בוים האב איך מיט "טשערקינעס". דאס איז א מין קיילעכיגע, זיסע, הארטע, שווארצע פלוים. דער אנדערער בוים איז א בוים פון פראסטע פלוימען. דאס איז א מין פלוימען, וואס מ'רופט זיי "עמער-פלוימען". מ'פארקויפט זיי אויפן עמער. זיי האבן א דין הייטל, זענען גליטשיק און קלעפעדיג און וואסעריג אויפן טעם. פונדעסטוועגן זענען זיי ניט אזוי שלעכט, ווי איר מיינט. הלוואי וואלט מען זיי נאר וועלן געבן. מנשה'כע די רופאטע איז אבער ניט פון די איבעריגע געבערקעס. זי מאכט בעסער פון די פלוימען פאווידלע אויפן ווינטער. ווען וועט זי אויפעסן אזויפיל פאווידלע?

אראפגעפטרט די וויינשל מיט די פערשקעס מיט די פלוימען, הייבט זיך אן פאר מיר א סדרה עפל. עפל, דארפט איר וויסן, איז ניט קיין בארן. בארן, זיי מעגן זיין די בעסטע בארן אין דער וועלט ("בערגאמאטן"), וויבאלד זיי זענען ניט רעכט פארטיג, קאנט איר מיט זיי גארניט מאכן. גייט קייט האלץ! עפל מעגן זיין ווי גרין, די קערעליך מעגן זיין ווי ווייס, האבן זיי שוין א טעם פון עפל. איר שטעקט אריין די ציין אין א גרינעם עפל, ווערט אייך זויער אין מויל. ווייסט איר, וואס איך וועל אייך זאגן? איך וועל אייך ניט אוועקגעבן קיין האלבן גרינעם עפל פאר צוויי צייטיגע. אויף צייטיגע דארף מען ווארטן ביז העט-העט, און גרינע עפל קאנט איר האבן תיכף, נאכדעם ווי דאס ביימעלע האט אפגעבליט. עס ווענדט זיך נאר אין דער גרויס. וואס ווייטער אן עפל וואקסט, ווערט ער גרעסער, ווי, להבדיל, א מענטש... עס איז ניט קיין ראיה, אז א גרויסער עפל דארף זיין גוט. אמאל מאכט זיך, א קליין עפעלע זאל זיין בעסער פון גרעסטן עפל. למשל, נעמט "ארץ-ישראל-עפעליך". זיי זענען ווייניג, אבער געשמאק. צי, א שטייגער, קיסליצעס, אדער קוואס-עפעלעך, וואס גייט זיי אפ? היינטיגן זומער איז אויף זיי א מורא'דיג גערעטעניש. עס וועט זיין אזויפיל, אז מ'וועט זיי פירן מיט וועגן. אזוי האב איך געהערט פון מנשה'כע דער רופאטעס מויל. זי האט דאס געזאגט צו "ראובן דעם עפלאיד", בשעת די עפל זענען נאך געווען אין רעכטן בליען. ראובן דער עפלאיד איז געקומען צו גיין אנקוקן דעם גארטן. ער האט געוואלט אפהאנדלען ביי איר די עפל מיט די בארן אויפן בוים. אויף עפל און אויף בארן איז ראובן שוין איינמאל א מבין. ער, אז ער טוט א קוק מיט איין אויג אויף א בוים, וועט ער אייך באלד זאגן, וויפיל פרנסה דער בוים קאן געבן. ער וועט אייך קיינמאל נישט האבן קיין טעות אויף אט אזויפיל. סיידן עס וועלן זיין גרויסע ווינטן, און די עפל וועלן אפפאלן פאר דער צייט, אדער א ווארעם וועט זיך אריינכאפן, א "האסעניצע" וועט זיך זעצן. דאס איז אלץ אזעלכע זאכן, וואס א מענטש קאן ניט וויסן. א ווינט איז דאך פון גאט, און "האסעניצעס" אויך. כאטש אפילו איך ווייס ניט, אויף וואס דארף גאט ווערעם מיט "האסעניצעס"? סיידן צוליב דעם, זיי זאלן צונעמען ביי ראובן דעם עפלאיד דאס שטיקל ברויט?... ראובן זאגט, אז ער פארלאנגט נישט מער פון א בוים, ווי א שטיקל ברויט. ער האט, זאגט ער, א ווייב און קינדער און זוכט פאר זיי א שטיקל ברויט. מנשה'כע זאגט אים צו נישט נאר א שטיקל ברויט, נאר ברויט מיט פלייש. זי ווינטשט זיך אזא מזל, וואספארא ביימער זי גיט אים. עס איז דען ביימער? עס איז גאלד, ניט קיין ביימער.

― איר ווייסט, אז איך בין אייך, חלילה, נישט קיין שונא'טע. ― זאגט אים מנשה'כע. ― וואס איך ווינטש אייך, מעג עס מיר אנקומען.

― אמן! ― מאכט צו איר ראובן מיט א שמייכל אויף זיין גוט רויט פנים, וואס ס'שיילט זיך פון דער זון. ― איר גיט מיר ארויס א כתב פאר ווינטן, ווערעם און האסעניצעס, גיב איך אייך נאך מער וויפיל איר ווילט.

מנשה'כע טוט אויף אים א מאדנעם קוק פון אונטן ארויף און מאכט צו אים מיט איר מאנצבילשער שטים:

― גיט מיר ארויס א כתב, אז איר גייט אוועק פון דאנען און גליטשט זיך ניט אויס אויפן גלייכן וועג און ברעכט זיך ניט אויס א פוס.

― פון אויסגליטשן זיך און אויסברעכן זיך א פוס איז קיינער ניט באווארנט! ― זאגט ראובן און קוקט אויף איר מיט זיינע גוטע שמייכלענדיגע אויגן. ― דאס קאן זיך טרעפן מיט א נגיד נאך גיכער ווי מיט אן ארימאן, ווייל א נגיד האט מיט וואס צו קרענקען.

― איר זייט א איד א חכם! ― ענטפערט אים מנשה'כע מלא-גזלן. ― נאר א מענטש, וואס ווינטשט דעם אנדערן זיך אויסברעכן א פוס, קאן אים אפדארן די צונג אזוי, אז ער זאל גארניט וויסן, פון וואנען ס'איז צו אים געקומען.

― פארוואס ניט? ― זאגט זיך ראובן אלץ מיטן זעלבן שמייכעלע. ― פאר נויט איז א צונג אויך נישקשה, אבי נישט חלילה ביים קבצן...

אן עבירה, וואס דער גארטן איז ניט אריבער צו ראובן דעם עפלאיד אין רשות אריין. מיר וואלט דאס געווען אסאך מער ניחא, ווי ביי דער מכשפהטע. איר האט נאך אזא צרה ניט געזעהן. לאז אראפפאלן איין עפעלע א ווערעמדיגס, אן איינגעדארטס, אן איינגעקנייטשטס, ווי ביי אן אלטער באבעצע דאס פנים, וועט זי זיך ניט פוילן זיך אנבויגן, אויפהייבן, אריינלייגן אין פארטעך אריין און אוועקטראגן. וואוהין טראגט זי זיי? אפנים, אויפן בוידעם, און אפשר אין קעלער? עס ווייזט אויס, אז אין קעלער. מחמת איך האב געהערט דערציילן, אז פאר א יארן איז ביי איר פארפוילט געווארן א קעלער מיט עפל. איז נישט א מצוה, מ'זאל ביי איר רייסן עפל? יא, אבער וויאזוי רייסט מען זיי? אריינכאפן זיך אין גארטן ביינאכט, ווען אלע שלאפן, און אנשטופן פולע קעשענעס, וואלט אוודאי געווען א שכל. וואס זשע וועט אבער זאגן דער כלב? און ווי אויף צו להכעיס וואקסן היינטיגן זומער עפל איינס אין איינס. זיי בעטן זיך, זיי חלשן, מען זאל זיי אפרייסן! וואס טוט מען? עס זאל זיין אזא שפרוך, א מין כישוף, די עפל זאלן גיין צו מיר!... איך קלער אזוי לאנג, ביז איך דערקלער. נישט קיין שפרוך און נישט קיין כישוף, נאר אן אנדער זאך. א שטעקן, א לאנגן שטעקן מיט א טשוואק ביים שפיץ. מיט דעם שטעקן אבי איר טרעפט נאר מיטן טשוואק ביים הענגערל פונעם עפל און טוט א צי צו זיך ― איז דער עפל אייערער. איר דארפט נאר זעהן האלטן דעם שטעקן אזוי, אז דער עפל זאל חלילה ניט אראפפאלן אויף דער ערד. און טאמער פאלט דער עפל אראפ, איז אויך אן אן אומגליק. זי וועט מיינען, אז דאס האט אים דער ווינט אראפגעשליידערט. פארשטייט זיך, איר דארפט דעם עפל ניט אנרירן מיטן טשוואק, זי זאל זיך ניט שטויסן... איך שווער אייך בנאמנות, אז איך האב איין עפל נישט צעשלאגן. און אראפגעפאלן איז ביי מיר אויך ניט. ביי מיר פאלן נישט קיין עפל. איך ווייס, וויאזוי מ'דארף האלטן א שטעקן, אז מ'רייסט עפל. דער עיקר איז, מען זאל זיך ניט כאפן. וואס האט איר קיין צייט ניט? איר האט דערטאפט אן עפל? עסט אים אויף שטילערהייט, רוט זיך אפ אביסל און רייסט ווייטער. איך בין אייך ארעוו, אז קיין פויגל וועט נישט וויסן!

גייט זייט א נביא, אז די מכשפה וועט גאר וויסן דעם חשבון פון די עפל נאך אויפן בוים! אפנים, זי האט זיי איבערגעציילט בייטאג און האט זיך געכאפט אויף מארגן, אז עס פעלן איר עטליכע שטיק. האט זי זיך באהאלטן ביי זיך אויפן בוידעם און גענומען אונטערקוקן זיך, טאמער וועט איר געראטן כאפן דעם גנב. אזוי דענק איך. מחמת פון וואנען דען האט זי געקאנט דערוויסן זיך, אז איך ליג ביי מענדל דעם שוחט אויפן דאך און ארבעט מיטן שטעקן? נעכיי וואלט זי מיך כאטש געכאפט אליין אן עדות, וואלט איך מיך געקאנט אפבעטן ביי איר. פארט א יתום ― טאמער וועט זי האבן אויף מיר רחמנות? איז זי זיך אבער מישב און גייט אוועק צו מיין מאמען און צו אונזער שכנה פעסיע און צו דער שוחט'קע און נעמט זיי אלע דריי מיט זיך און קלעטערט מיט זיי ארויף צו אונז אויפן בוידעם (א מכשפה קאן!). פונעם בוידעם איז זיי שוין געווען ניט שווער צו זעהן דורכן פענצטערל, וויאזוי איך ארבעט מיטן שטעקן.

― נו? וואס זאגט איר אויף אייער תכשיט? אצינד גלויבט איר שוין?

די ווערטער האבן געהערט צו דער רופאטע. איך האב דערקענט איר מאנצבילשע שטים. איך האב אויסגעדרייט דעם קאפ צום בוידעם און האב דערזען אלע פיר ווייבער. איך האב דעם שטעקן מיטן עפל ניט אוועקגעווארפן. זיי זענען אליין ארויסגעפאלן. א גליק, וואס איך אליין האב מיך געהאלטן אויף די פיס. איך האב נישט געקאנט קוקן קיינעם אין די אויגן אריין. דער הונט זאל ניט ליגן אין גארטן, וואלט איך זיך דער'הרג'עט פאר בזיון. ערגער פון אלץ איז מיר געווען דער מאמעס טרערן. זי האט ניט אויפגעהערט צו קלאגן און צו יאמערן און צו באוויינען מיך:

― וויי איז מיר! ווינד אין מיר! צו וואס איך האב מיך דערלעבט! איך האב געמיינט, אז מיין יתום גייט אין שול אריין זאגן קדיש נאכן טאטן, צום סוף ליגט ער גאר אויף א בוידעם, א דונער איז מיר, און רייסט עפל פון א פרעמדן גארטן!...

און די מכשפה שטייט איבער איר און לייגט צו מיט איר מאנצבילשער שטים:

― שמייסן דארף מען אים, אט אזא משומד! קאטעווען! גנאטעווען, בלוט זאל גיין! א אינגל זאל וויסן דאס אנדערע מאל, וויאזוי צו זיין א גגג...

די מאמע דערלאזט נישט ארויסזאגן דאס ווארט "גנב'".

― ער איז א יתום! נעבעך א יתום! ― טענהט די מאמע צו דער רופאטע און קושט איר אין די הענט אריין און בעט ביי איר, אז זי זאל מיר מוחל זיין, אז מער וועט שוין דאס ניט זיין! זי שווערט איר מיט כל-השבועות-שבעולם, אז דאס איז דאס לעצטע מאל, אניט ― זאל זי אדער אליין שטארבן, אדער זי זאל חלילה מיך באגראבן!...

― לאז ער שווערן, אז ער וועט שוין מער אפילו ניט אריינקוקן צו מיר אין גארטן אריין! ― פאדערט די רופאטע מיט איר מאנצבילשער שטים אן א קאפ רחמנות צו א יתום.

― לאז מיר אפדארן די הענט! לאז מיר ארויס די אויגן! ― זאג איך, און גיי מיט דער מאמען אהיים און הער אויס איר מוסר מיט איר וויינען, און צעוויין מיך אליין אויך גאנץ געשמאק.

― איך פרעג דיר נאך, וואס וועט פון דיר זיין? ― פרעגט מיך די מאמע מיט טרערן, און שטעלט מיר צו א בענקעלע פאר מיין ברודער אליה. מיין ברודער אליה הערט אויס די מעשה מיט די עפל און ווערט בלאס. אפנים, פאר כעס. די מאמע דערזעט, אז ער איז אויסער זיך. זי האט מורא, ער זאל מיך ניט שלאגן. זי רוימט אים איין א סוד, ער זאל מיך ניט שלאגן, ווארעם איך בין א יתום.

― ווער טשעפעט אים? ― זאגט מיין ברודער אליה. ― איך בין נאר א בעלן צו וויסן, וואס וועט זיין פון אים? וואס וועט זיין פון אים?!

אזוי זאגט מיין ברודער אליה און קריצט מיט די ציין און קוקט אויף מיר, איך זאל אים זאגן, וואס וועט זיין פון מיר? איך ווייס, וואס וועט זיין פון מיר? אפשר ווייסט איר, וואס וועט זיין פון מיר?