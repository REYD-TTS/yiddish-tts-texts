„קידאַלטאָ װעקידאַשטאָ“ פֿון שלום־עליכם.

„איװאַן פּאָפּערילע“. קײן אַנדער נאָמען האָב איך ניט געהאַט אין דער הײם צװישן אַ גאַנצער כאַליאַסטרע. אפֿשר דערפֿאַר, װאָס איך האָב ניט געװאָלט לערנען? דאָס אַחוץ. װעלן האָב איך טאַקע ניט געװאָלט. װער װיל דאָס לערנען? אָדער אפֿשר דערפֿאַר, װאָס איך האָב געהאַט אַ גראָבן קאָפּ? דאָס קאָן אױך זײַן. קײן שטאַרק גוטן קאָפּ האָב איך טאַקע ניט געהאַט. דאָס הײסט, די תּפֿיסה איז בײַ מיר געװען ― אַזױ האָט דער רבי געזאָגט ― אַ האַרטע תּפֿיסה. אײדער איך האָב תּופֿס געװען אַ זאַך, איז אָנגעקומען שװערלעך. דערפֿאַר אָבער איז דער זכּרון געװען בײַ מיר, נישט פֿאַר אײַך געדאַכט, זײער־זײער אַ שװאַכער! ניט געװען די זאַך, װאָס איך זאָל געדענקען. אָט האָב איך אױסגעלערנט אױף אױסװײניק, און אָט האָב איך עס פֿאַר־, שױן פֿאַרגעסן. איך קען מיר גאָר ניט דערמאָנען אָן די קלעפּ, מיט די פּעטש, מיט די שמיץ װאָס מע האָט מיר אַרײַנגעטײלט. אומזיסט האָט נעבעך מײַן טאַטע זיך אָפּגעגעסן דאָס האַרץ. אומזיסט זײַנען נעבעך געװען דער מאַמעס טרערן. עס האָט קײן זאַך מיר ניט גענומען.

― גװאַלד! איװאַן פּאָפּערילע! װאָס װעט זײַן פֿון דיר?

― גװאַלד! ייִדישע קינדער! װאָס װעט זײַן פֿון מיר?

איך האָב שױן אַ מאָל געזען מײַן טאַטן פֿרײלעך זײַן. למשל, פּורים צו דער סעודה. שׂימחת־תּורה נאָך הקפֿות. אױף אַלערלײ שׂימחות. נאָר אַזױ פֿרײלעך, װי ער איז געװען יענעם ערבֿ־פּסח, װאָס איך גײ אײַך דערצײלן, ― האָב איך אים נאָך קײן מאָל ניט געזען. װאָס זשע איז מיט אים געװען די גדולה? ― איך בין אַ חתן געװאָרן. מזל־טובֿ! מיט מזל זאָלט איר לעבן! װער איז דער מחותּן? דער מחותּן איז שױן אײן מאָל אַ מחותּן. ערשטנס, אַ מיוחס. די האָרנשטײנס פֿון ראַדאָמישל האָט איר געקענט? די זוסמאַנס פֿון אָסטרע װײסט איר? און די טשערנאָבילסקיס פֿון שפּאָלע האָט איר אױך געהערט? איז ער בײַ זײ געװען אַ קאָמיסיאָנער. ניט הײַנט, נאָר אַ מאָל. אײדער ער האָט זיך מיט זײ צעקריגט. הײַנט איז ער שױן אַלײן אַ סוחר. ניט קײן גרױסער, נאָר אַ סוחר. נדן גיט ער אױך. ניט קײן סך. מײַן טאַטע גיט צװײ מאָל אַזױ פֿיל. דערפֿאַר אָבער גיט מען מיר אַ כּלה ― שױן אײן מאָל אַ כּלה! איך אַלײן קען זי נאָך ניט. איך האָב זי נאָך ניט געזען. נאָר די, װאָס האָבן זי געזען, קענען זיך פֿון איר ניט אָפּלױבן. און געזען האָבן זי דער טאַטע, די מאַמע, מײַנע אַן עלטערע שװעסטער און איר מאַן, מײַן שװאָגער. זאָגט די מאַמע, אַז זי איז אַ שײנע. און די שװעסטער זאָגט, אַז זי איז ניט אַזאַ שײנע, װי אַ קלוגע. און מײַן שװאָגער דרינגט, אַז זי איז ניט אַזאַ קלוגע, װי אַ גוטע. עס ליגט איר די גוטסקײט אױפֿן פּנים. זאָגט דער טאַטע, אַז װאָס זי זאָל ניט זײַן, בין איך זי ניט װערט. נאָר, װערט ניט װערט ― אַבי איך האָב זי. אַזױ טראַכט איך מיר און קוק שױן אַרױס אױף פּסח, װי אַן ערלעכער ייִד אױף משיחן. װאָרעם איך האָב געהערט זאָגן, אַז אױף פּסח פֿאָר איך מיר דורך צו מײַנע מחותּנים צו גאַסט.

צו די מחותּנים, חלילה נישט צו דער כּלה. אַזױ זאָגן זײ, מײַנע טאַטע־מאַמע. װאָס איך דענק װעגן דעם ― דאָס איז מײַן עסק. און װײַל איך בין נאָך בײַ זײ אין רשות, מוז איך מיר אונטערגעבן און אױסהערן אַלצדינג, װאָס זײ װעלן מיר זאָגן. און װאָס זאָגט אַ טאַטע אָדער אַ מאַמע? זײ זאָגן, אַז איך זאָל זיך האַלטן װי אַ מענטש, און אַז איך זאָל זיצן, װי אַ מענטש, און אַז איך זאָל עסן, װי אַ מענטש, און אַז איך זאָל ניט רײדן קײן נאַרישקײטן.

― בקיצור, דו זאָלסט נישט אַרױסבאַװײַזן, אַז דו ביסט אַ איװאַן פּאָפּערילע.

אָט דאָס זאָגט מיר אָן דער טאַטע און פֿאַרכאַפּט זיך:

― שאַ! דעם יום־טובֿדיקן קידוש קענסטו שױן, צי װער, װאָס?

לאָזט זיך אױס, אַז נײן. איך קען אים נאָך ניט. פֿון װאַנען זאָל איך אים קענען? פֿון פֿאַר אַ יאָרן? װער האָט דאָס אַזאַ קאָפּ? בפֿרט, אַז הײַנטיקער פּסח פֿאַלט אױס אַקוראַט שבת צו נאַכט ― און דאָס איז אַ אומגליק! דאָ מוזט איר קענען קידוש מיט הבֿדלה אין אײנעם. דער פּסחדיקער קידוש אַלײן, מאָלט אײַך, איז אױך אַ גענוגנדיקע מכּה ― גײ דער־, געדענק דעם „זמן־כערוסײנו“. איז קאַרג ― נאַט אײַך נאָך אַ האַװדאָ־, אַ הבֿדלה אַ צוגאָב, מיט אַ „קידאַשטאָ“, און מיט אַ „היװדאַלטאָ װעקידאַשטאָ“. אַ גוט שטיקל אַרבעט!

― נישקשה, ביסט ניט קלײן אױסצולערנען, ― זאָגט דער טאַטע ― האָסט נאָך געזונטע דרײַ װאָכן צו פּסח.

פֿאַרלאָזן זיך פֿון דעסט װעגן אין גאַנצן אױף מײַן יושר איז מײַן טאַטע קײן בעלן נישט. הײסט ער מיר, איך זאָל אים צושיקן דעם רבין. װאָס דאַרף ער דעם רבין? ער װיל אים בעטן, ער זאָל מיט מיר אײַנשטודירן דעם יום־טובֿדיקן קידוש מיט דער הבֿדלה אין אײנעם. אָבער אַזױ אַז איך זאָל אים קענען, װי אַ װאַסער. ער זאָגט אָן דעם רבין מיטן האַרבן װאָרט:

― איר זאָלט אױף אים קײן כּבֿוד נישט לײגן, אױף דעם כאַמולע, כאָטש ער איז מײַנער אַ זון. פּאַסעס זאָלט איר פֿון אים שנײַדן! דעם קידוש זאָל ער מיר קענען!

דער רבי האָט מער ניט באַדאַרפֿט, װי אַ פֿרײַע האַנט. די גאַנצע דרײַ װאָכן זײַנען אַװעקגעגאַנגען אױפֿן קידוש. איך מעג מיר באַרימען, אַז איך האָב דעם קידוש געקענט טאַקע װי אַ װאַסער. אָבער נאָר דעם קידוש. מיט דער הבֿדלה איז געװען צרות! דאָס הײסט, די הבֿדלה אַלײן איז אױך געגאַנגען בײַ מיר, װי אַ מיזמור. אָבער נאָר ביז אַ געװיסער סטאַנציע. ביזן ערשטן „קידאַשטאָ“. און פֿון ערשטן „קידאַשטאָ“ אָן און װײַטער ― איז כאָטש װערט צעזעצט! דער, װאָס האָט אױסגעטראַכט דעם קידוש, האָט, אַ פּנים, נישט געהאַט װאָס צו טאָן. האָט ער אַװעקגעשטעלט אַ „קידאַשטאָ“, און טאַקע באַלד נאָכן „קידאַשטאָ“ אַ „היװדאַלטאָ װעקידאַשטאָ“. װאָס װאָלט אים געאַרט, עס זאָל זיך שטײן אָדער קידאַשטאָ, אָדער היװדאַלטאָ? ממה־נפֿשך: איז קידאַשטאָ, איז ניט היװדאַלטאָ, איז היװדאַלטאָ, איז ניט קידאַשטאָ. צו װאָס דרײען אַ מוח? פֿרעגן בײַם רבין ― איז אַ פֿראַסק אין דער מאָרדע! קײן אַנדער ענטפֿער איז ניטאָ בײַ אים.

― װוּ האַלטסטו שױן אינעם קידוש? ― טוט מיר דער טאַטע אַ כאַפּ שױן פֿאַר יום־טובֿ, איך האַלט שױן בײַם פֿאָרן. ― קענסטו אים שױן אױסװײניק?

― װי אַ װאַסער!

― אַנו, זאָג.

און איך זאָג. עס גײט װי געשמירט. איך פֿלי, װי אַ קוריערצוג, מיט אַ גיכקײט פֿון אַכציק מײַל אַ שעה. נאָר אַז עס קומט צו דעם המבֿדיל, הײבט דער צוג אָן צו גײן אַ ביסעלע שטילער, אײַנגעהאַלטענער: „בײן קדושעס שבת ליקדושעס יום־טובֿ היװדאַלטאָ, װעעט יױם האַשװיִיִ מישײשעס יעמײ האַמײַסע קידאַשטאָ. קידאַשטאָ װעהיװדאַלטאָ“.

― ניט קידאַשטאָ װעהיװדאַלטאָ, איװאַן פּאָפּערילע, נאָר היװדאַלטאָ װעקידאַשטאָ. צװײ הונדערט און פֿופֿציק מאָל זאָלסטו מיר איבערחזרן „היװדאַלטאָ װעקידאַשטאָ“!

און איך גײ אַרום איבער דער שטוב, װי אַ משוגענער, און חזר שטילערהײט: „היװדאַלטאָ װעקידאַשטאָ, היװדאַלטאָ װעקידאַשטאָ“ ― ביז עס הײבט מיר אָן צו היװדאַלעװען און צו קידאַשטען אין די אױגן און אין קאָפּ, און איך פֿאַל צו אַ פֿאַרטומלטער אױף דער קאַנאַפּע. עס גײט מיר אָפּ אַ מינוט צו חלשן.

― װאָס איז דיר? ― פֿרעגט מיר די מאַמע.

― גאָרניט, ― זאָג איך ― היװדאַלטאָ װעקידאַשטאָ, קידאַשטאָ װעהיװדאַלטאָ...

― װאָס פֿאַר אַ „װעהיװדאַלטאָ“? ― פֿרעגט דער טאַטע, ― פֿון װאַנען האָט זיך גענומען צו דיר, איװאַן פּאָפּערילע, אַ „װעהיװדאַלטאָ“?

― טאָמער װאָלט דאָס שױן אַ מאָל געהאַט אַן עק? ― מישט זיך אַרײַן די מאַמע, לעבן זאָל זי. ― דו װעסט אים אַזױ פֿאַרשלאָגן דעם קאָפּ מיט דײַנע קידאַשטעס און װעהיװדאַלטעס, אַז דאָס קינד װעט שױן גאָרניט װיסן אױף װאָס פֿאַר אַ װעלט ער איז.

לאַנג לעבן זאָל די מאַמע מײַנע. זי האָט מיר אױסגעלײזט פֿון גלות. האָט זיך אָבער דער „װעהיװדאַלטאָ“ אַרײַנגעדרײט אין מיטן און האָט מיר ניט אָפּגעלאָזט אױף קײן מינוט. װאָס איך זאָל ניט זאָגן און װעגן װאָס איך זאָל ניט טראַכטן, איז דער „װעהיװדאַלטאָ“ מיר געשטאַנען פֿאַר די אױגן, געשפּרונגען מיר אין פּנים אַרײַן.

איך בין געזעסן אױפֿן װאָגן און געפֿאָרן אױף יום־טובֿ צו דער כּלה (טאַטע־מאַמע זאָגן „צו די מחותּנים“) און האָב ניט װילנדיק געחזרט דעם קידוש אױף אױסװײניק. און אַז ס'איז געקומען צו דער סטאַנציע „קידאַשטאָ, היװדאַלטאָ װעקידאַשטאָ“, האָב איך מיר געמאַכט אַ סימן: דאָס פֿערד װאָס איז געגאַנגען לינקס, איז געגאַנגען גלײַך, האָט עס בײַ מיר געהײסן „קידאַשטאָ“. און דאָס פֿערד, װאָס איז געגאַנגען רעכטס, האָט געװאָרפֿן מיט די פֿיס, האָט עס דערפֿאַר געהײסן בײַ מיר „קידאַלטאָ“ (פֿונעם שורש קידאַט ― װאַרפֿן). דער סימן איז געװען: „לינקס, רעכטס און לינקס“. און אַזױ איז דאָס שױן פֿאַרבליבן בײַ מיר פֿעסט אין מײַן געדעכעניש: פֿריִער „קידאַשטאָ“, דערנאָך „קידאַלטאָ“ און דערנאָך װידער אַ מאָל „קידאַשטאָ“ ― דאָס הײסט: „קידאַשטאָ װעקידאַלטאָ װעקידאַשטאָ“ ― אױסגעצײכנט! איך מײן, אַז ס'איז שױן נישט געװען דער כּוח אױף דער װעלט, װאָס זאָל עס קענען אַרױסרײַסן פֿון מײַן זכּרון!

און אַזױ בין איך געקומען בשלום צו מײַן כּלה (טאַטע־מאַמע װילן האָבן, אַז „צו די מחותּנים“). דעם טאָג פֿון ערבֿ־פּסח און ניט צײַט געהאַט אַפֿילו רעכט אָנקוקן מײַן כּלה, װאָרעם מע האָט זיך שױן געקליבן גײן אין שול אַרײַן. עס איז געװען אַ בהלה, אַ כאַפּעניש, אַן ערבֿ יום־טובֿדיקער הו־האַ. אינעם טומל האָב איך געכאַפּט אַ קוק. דאַכט זיך, נישקשה פֿון אַ מײדל. ניט קײן מיאוסע. פֿון איר חכמה קען מען נאָך גאָרנישט װיסן. און קײן גוטסקײט אױפֿן פּנים, װי מײַן שװאָגער זאָגט, זעט מען אױך נישט אַרױס. אױב קלײנע פּרישטשיקלעך אױפֿן פּנים איז אַ סימן פֿון גוטסקײט, באַדאַרף זי זײַן זײער אַ גוטע. איך מײן, אַז זי װאָלט אַ סך געװינען, װען זי זאָל גײן די האָר פֿאַרקעמט, ניט צעלאָזט, װי בײַ אַן אַלטער מכשפֿה. אױך װאָלט ניט געשאַט, זי זאָל איבערבײַטן דאָס גרינע זײַדענע קאָפֿטל ― עס פּאַסט איר ניט קײן גרינער קאָליר. און װאָס איז דאָס בײַ איר פֿאַר אַ טבֿע, װאָס באַלד עפּעס װערט זי רױט, װי אַ פֿײַער? מע דאַרף זי אָפּגעװײנען דערפֿון. לאָמיר נאָר װערן מיט איר גוט באַקאַנט. דערװײַל טרײַבט מיר דער מחותּן אין שול אַרײַן.

מײַן מחותּן ― װאָס זאָל איך זאָגן װעגן אים? אַ ייִד איז אַזױ פֿאַרטאַרעראַמעט מיטן הײליקן יום־טובֿ, ― און דאָ קומט צו אים אַ גאַסט אַ חתן, װאָס ער פֿירט אים אין שול אַרײַן, באַװײַזן דער שטאָט װאָס ער האָט געהאַנדלט. דאָס איז נישט קײן קלײניקײט! די האָר זײַנען אים נאָך נישט אױסגעטריקנט פֿון מרחץ. הינטער דעם האַלדז איז נאָך רױט פֿון אונטערשערן זיך. די מלבושים קנאַקן יום־טובֿדיק. די נײַע שטיװלעטן גלאַנצן נאָך און שמעקן מיט יוכט. אין שול זיצט ער אױבנאָן. אַלע טראָגן אים אַקעגן דעם גוט־יום־טובֿ און שטעקן אָפּ אַ קאַלטן שלום־עליכם דעם חתן. קאַלט איז דער שלום־עליכם דערפֿאַר װײַל די פֿינגער זײַנען קאַלט. און אַ ייִד, אַז ער גיט אײַך שלום, גיט ער אײַך נאָר די שפּיץ פֿינגער. אַלצדינג אין אײַלעניש. מע קומט אַהײם מיט אַ ברײטן גוט־יום־טובֿ, און גלײַך צום סדר. די כּלה ענטפֿערט אױפֿן גוט־יום־טובֿ, און װערט שױן װידער רױט, אַזױ װי אַ צײַטיקער אַרבוז. די מחותּנתטע שײַנט. זי איז באַהאַנגען מיט צירונג, װי „גאָטס מאַמע“. דער מחותּן האָט אָפּגעקלונגען דעם לאַנגן קידוש, װי אַ גלאָק, און האָט אַ װוּנק געטאָן צום חתן, אַז ער זאָל מוחל זײַן אױפֿשטײן און אױך מאַכן קידוש, װי דער שטײגער איז. און דער חתן שטײט אױף, נעמט דעם קױס און צעלאָזט זיך מיטן קוריערצוג, און הױך. און פֿײַנטשיק. מיטן ניגון. גיך־גיך. ביז ער קומט צו דער שװערער עבֿרי, צום רעכטן זומפּ, הײבט ער אָן גײן פּאַװאָליע, האַרט בײַ דער ערד:

,,בײן קדושעס שאַבעס ליקדושעס יום־טובֿ היװדאַלטאָ ... װעעס יאָם האַשװיִיִ מישײשעס יעמײ האַמײַסע קידאַשטאָ...“ דאָ דערמאָנט ער זיך אָן די פֿערד, אײנער הײסט „קידאַשטאָ“ און גײט גלײַך, דער אַנדערער װאַרפֿט מיט די פֿיס און הײסט 
„קידאַלטאָ“.

„קידאַלטאָ װעקידאַשטאָ, קידאַשטאָ װעקידאַלטאָ. קידאַלטאָ װעקידאַלטאָ װעקידאַשטאָ װעקידאַלטאָ...“

דעם ערשטן טאָג חול־המועד גאַנץ פֿרי. די כּלה איז נאָך געשלאָפֿן. נאָר דער מחותּן איז געזעסן אין אַ זײַדן כאַלאַטל מיט אױסגעטראָטענע שטעקשיך אױף די פֿיס און האָט געשװיצט און געסאָפּעט איבער אַ בריװל װאָס ער האָט געשריבן צו זײַן מחותּן. בײַ דער זײַט איז געזעסן די מעכוטאָנעסטע אָנגעבלאָזן, װי אַ אינדיטשקע. דער חתן האָט צונױפֿגעלײגט זײַנע זאַכן אין אַ טשעמאָדאַנטשיק, געװען גרײט אױפֿצוזעצן זיך און פֿאָרן אַהײם.

― נאַ! ― זאָגט צו אים דער מחותּן און גיט אים אַ פֿאַרחתמעטן בריװ. ― דו װעסט לאָזן גריסן דעם טאַטן און װעסט אים איבערגעבן אָט דאָס בריװל. פֿאָר געזונט!

זיצנדיק אױפֿן װאָגן בין איך געװען טשיקאַװע צו װיסן, װאָס שרײַבט דער מחותּן צו מײַן טאַטן? און װאָס האָבן זײ מיר אַזױ פֿרי אַרױסגעמשלחט? איך עפֿן אױף דעם קאָנװערט, פֿאַלן אַרױס די „תּנאָים“ און אַ בריװעלע צום טאַטן. אינעם בריװעלע שרײַבט מײַן מחותּן און בעט מחילה בײַ מײַן טאַטן, „ער זאָל קײן תּרעומות ניט האָבן ― דער שידוך קאָן ניט זײַן קײן שידוך איבער כּמה־וכּמה טעמים. השם־יתברך זאָל אים צושיקן זײַן זיװג, און זײַן טאָכטער ― איר זיװג. און װאָס אָנבאַלאַנגט דעם נדן מיט די מתּנות לעהאַכאָסן װעהאַקאַלע, װעט מען זיך אָפּבײַטן. דעם חתן װעט מען אומקערן זײַנס, דער כּלה אירס, און אַלצדינג װעט זײַן אין דער בעסטער אָרדענונג, שלום־ושלװה, מע װעט זיך צעגײן, װי גוטע פֿרײַנט. אוּװעזכוס־זע װעט זײַן שלום און פֿרידן צו אַלע ייִדן, ונאמר אָמן.“

אַ גליק כאָטש, װאָס ער שרײַבט ניט קײן זאַך װעגן דעם שײנעם קידוש. לאַנג לעבן זאָל ער! לאָזט זיך אױס אַ מעשׂה, איך קום אַהײם, באַגעגנט מיר מײַן טאַטע מיט אַ פֿײַנע פּאָר פּעטש.

― קידאַלטאָ װעקידאַשטאָ! פֿון װאַנען האָט זיך צו דיר גענומען, דו משומד אײנער, אַ „קידאַלטאָ“ אין מיטן דרינען?

― אַזױ גאָר? פֿון װאַנען װײסט ער דאָס שױן? און פֿאַר װאָס עפּעס נאָר ער? די גאַנצע שטאָט װײס שױן דערפֿון? און איך הײס שױן מער ניט „איװאַן פּאָפּערילע“. איך הײס שױן אַ נײַעם נאָמען. מײַן נאָמען איז שױן איצטער: „קידאַלטאָ װעקידאַשטאָ“. איצט איז דאָס בײַ מיר אַ געלעכטער. װיפֿל טרערן, ביטערע טרערן האָט דאָס מיר געקאָסט דענסטמאָל!