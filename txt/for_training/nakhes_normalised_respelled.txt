„נאַכעס פֿון קינדער“. פֿון שאָלעם־אַלײכעם.

קײן נאָגעד, הערט איר, בין איך ניט. װײַט פֿון אַ נאָגעד. גאָרנישט. אַ באַלעבאָס מיט אַ דירע אַן אײגענע. כאָטש װאָס האָט מען, מישטײנס געזאָגט, בײַ אונדז פֿון אַ דירע? מאַקעס! נאָר נאַכעס פֿון קינדער, קאָן איר מיר באַרימען, האָב איך, באָרכאַשעם, מער פֿון גרעסטן גװיר אין קאַסרילעװקע! בײַ מיר, הערט איר, אַז עס קומט אַ יאָנטעװ און עס קומען זיך צונױף אַלע קינדער, קײן אײנהאָרע, זין און טעכטער, שניר און אײדעמס מיט אַלע אײניקלעך ― װער איז צו מיר גלײַך?

לעמאָשל, נעמט פּורים צו דער סודע.

װאָס פֿאַר אַ טאַם, פֿרעג איך אײַך, האָט אַ סודע, אַז מע זעצט זיך צום טיש אײנער אַלײן מיטן װײַב און מע עסט?

נו, שטעלט אײַך פֿאָר, אַז איך האָב שױן אָפּגעגעסן די פֿיש מיט דער יױך, לאָקשן, צימעס, דאָס, יענץ ― נו װאָס? בלאָטע שעבעבלאָטע! אַ פֿערד, לעהאַװדל, עסט אױך. אַ מענטש איז דאָך אָבער נישט קײן פֿערד. אוביפֿראַט אַ ייִד. אוביפֿראַט יאָנטעװ. אוביפֿראַט אַזאַ יאָנטעװ, װי פּורים צו דער סודע!

קױדעמקאָל, די קינדער, קײן אײנהאָרע.

אַכט האָב איך, זאָלן געזונט זײַן, אַלע אױסגעגעבענע. (געװען צװעלף ― פֿיר זײַנען, די צו לענגערע יאָר, אַװעקגעגאַנגען). האַלב זײַנען זין, האַלב זײַנען טעכטער. פֿיר אײדעמס און פֿיר שניר. האָט. האָט איר שױן, קײן אײנהאָרע, אַ קײַמעלאָן פֿון זעכצן.

הײַנט אײניקלעך, לעבן זאָלן זײ!

נישט צו פֿאַרזינדיקן. װאָרעם אַלע טעכטער און אַלע שניר קינדלען, באָרכאַשעם, אַלע יאָר. בײַ װעמען ס'איז פֿאַראַן עלף, בײַ װעמען ― נײַן, בײַ װעמען זיבן. קײן אַקאָרעס, אַזעלכע, הײסט דאָס, װאָס זאָלן כאָלילע נישט האָבן גאָרנישט, איז בײַ מיר נישט פֿאַראַן.

נאָר מיט אײן זון, מיטן מיטלסטן, האָב איך געהאַט אַ ביסל צו טאָן. מײַן שנור האָט אַ צײַט קײן קינדער ניט געהאַט. נישטאָ און נישטאָ און גענוג!

האָט זיך אָנגעהױבן אַ סעדרע: דאָקטױרים, דער רעבע, לעהאַװדל דער טאָטער. עס העלפֿט נישט.

קיצער־האַדאָװער ס'איז געבליבן געטן זיך.

מײלע, געטן זיך, געטן זיך. ס'איז געקומען צום געטן זיך ― װער, װאָס? זי װיל ניט!

װאָס הײסט, זי װיל ניט? זי האָט אים, זאָגט זי, ליב. טיפּעש אײנער! װאָס הערסטו זי, זאָג איך, װאָס זי האָט דיך ליב? זאָגט ער: איך האָב זי אױך ליב. װאָס זאָגט איר אױף דעם כאָכעם? איך זאָג אים „קינדער“ ― זאָגט ער „ליב“! װאָס זאָגט איר אױף אַזאַ לעקיש?

קיצער־האַדאָװער, זײ האָבן זיך נישט געגעט. און גאָט האָט געהאָלפֿן ― שױן אַ יאָר זעקס, אַז זי האָט אָנגעהױבן צו קינדלען, קינדלט זי װאָס אַ יאָר, װאָס אַ יאָר. שיט מיר אָפּ מיט אײניקלעך!

איר זאָלט זען בײַ מיר אײניקלעך ― אַלע געראָטענע. אײנס שענער פֿון אַנדערן. אין זײערע פּענעמער נישט אַרײַנצוקוקן! איך זאָג אײַך ― אַנטיקלעך!

הײַנט װי אַזױ לערנען זײ! טאָמער װילט איר אַ בלאַט געמאָרע ― איז אַ בלאַט געמאָרע אױסװײניק. פֿון כומעש מיט ראַשע, מיט טאַנאַך, מיט דיקדעק, מיט די אַלע איבעריקע הײַנטיקע שאַלעמױזן שמועסט מען ניט. זײער לײענען און זײער שרײַבן ייִדיש און רוסיש און דײַטש און פֿראַנצױזיש, און און און...

אַז איך באַדאַרף אַ מאָל אַ בריװל איבערלײענען, אַן אַדרעס אָנשרײַבן, צי װאָס, ― װערט אַ מילכאָמע: „זײדעניו, אָט װעל איך! זײדעניו, אָט װעל איך!“

אײַ װאָס, איר פֿרעגט, „פּאַרנאָסע“? עט, פֿאַראַן אַ גרױסער גאָט! ער פֿירט אױס, אַ מאָל אַזױ, אַ מאָל אַזױ. אַ מאָל בעסער, אַ מאָל ערגער. מאָלט אײַך, מער ערגער װי בעסער ― מע מוטשעט זיך און מע קומט דורך מיטן יאָר, אַבי געזונט, װי זאָגט איר.

מײַן עלטערן זון איז געגאַנגען ניט שלעכט. ער איז געזעסן אין אַ דאָרף, אין זלאָדיעװקע איז ער געזעסן, און געהאַט גאַנץ פֿײַן פּאַרנאָסע. נאָר אַז ס'איז אַרױס דער אוקאַז פֿונעם דריטן מײַ, האָט מען אים געבעטן מעכילע. האָט ער דאָך מיסטאַמע געבעריעט זיך, געװאָלט אױסװײַזן, אַז ער איז ניט קײן „פּאַסעליװשײַסיאַ“, געבראַכט פּאַפּירן, אַז ער זיצט דאָרטן נאָך פֿון שײשעס־יעמײ־ברײשעס, דערלאַנגט אין סענאַט. בעקיצער, ס'האָט נישט געהאָלפֿן קײן שמאַ־ייִסראָעל, מע האָט אים אַרױסגעטריבן, און ער קען נאָך אַד־הײַעם צו זיך ניט קומען. זיצט ער בײַ מיר מיט װײַב און קינדער. אַ ברײרע האָט מען?

און דעם אַנדערן זון מײַנעם גײט נעבעך גלאַט נישט. װאָס ער זאָל ניט טאָן ― איז שלימ־שלימאַזל, װי זאָגט איר, „מיט דער פּוטער אַראָפּ“. קױפֿט ער טװוּע, װערט אַ זאָל. האַנדלט ער אײַן אָקסן, פּײגערן זײ. רירט ער זיך צו צו אַ װאַלד, איז אַ װאַרעמער װינטער ― אַ באַרמאַזל! ער זאָל אַ קוק טאָן אין טײַך װאָלטן געפּײגערט אַלע פֿיש. האָב איך מיר מעיאַשעװ געװען און זאָג אים: „װײסטו װאָס? פּעקל זיך אַריבער מיטן װײַב און קינדער צו מיר. מאָנעפֿשעך!

דעם דריטן זון מײַנעם איז יאָ געװען נישקאָשע. איז ער אין דער גרױסער סרײפֿע, נישט הײַנט געדאַכט, אָפּגעברענט געװאָרן. אַרױס װי די מאַמע האָט אים געהאַט, און האָט נאָך געהאַט אױף זיך אַ גוט פּעקל מיט אַ מעסירעלע, מיט אַ סליעדאָװאַטל, מיט צאָרעס, מיט אַ פּריזיװ. פֿרעגט ניט. ס'איז גוט! הײַנט זיצט ער בײַ מיר מיט דער גאַנצער כאַליאַסטרע. װאָס דען?

נאָר אײן קלענערן זון מײַנעם איז, קײן אײנהאָרע, גאַנץ נישקאָשעדיק. שײַעך זאָגן נישקאָשעדיק? קײן געלט האָט ער ניט. נאָר ער האָט אַ רײַכן שװער. דאָס הײסט, ער איז ניט אַזױ רײַך, װי אַ באַלפּאַרנאָסע. האָט געשעפֿטן אַ סאַך, אַ גרױסער דרײער, אַ „קרוטין“, זאָל דער אױבערשטער שױמער־אומאַצל זײַן! ער דרײט אַזױ לאַנג, ביז ער פֿאַרדרײט אי זיך, אי יענעם. נאָר װאָס דען? ער דרײט זיך אַלע מאָל אױס, דער הונט. ער האָט שױן ניט אײן מאָל געפּאַטערט אי זײַן געלט אי די קינדערס געלט. זאָג איך צו אים: „װאָס האָט איר געהאַט צו מײַן זונס געלט?“ זאָגט ער: „איר האָט עפּעס אַרײַנגעלײגט אַ סאַך פּוטער?“ זאָג איך: „מײַן זון איז מיר דערװײַל אַ קינד“. זאָגט ער: „און מײַן טאָכטער איז בײַ מיר ניט קײן קינד?“ זאָג איך: „עט!“ זאָגט ער: „בע!“ זאָג איך: „מײלע!“ זאָגט ער: „בעקיצער!“ אַ װאָרט פֿאַר אַ װאָרט ― האָב איך אַװעקגערופֿן מײַן שמױגער און זאָג צו אים: „טו אַ שפּײַ, זאָג איך, אױף דײַן שװער דעם נאָגעד, דעם דרײער, און זעץ דיך אַװעק בײַ מיר. װאָס גאָט װעט געבן, אַבי אין אײנעם“.

זעט איר? צו אײדעמס האָב איך גאָר קײן גליק ניט. אָבער טאַקע לאַכלוטן ניט! דאָס הײסט, איך האָב צו זײ קײן טײַנעס ניט, און שעם זיך כאָלילע נישט מיט זײ, װאָרעם איך האָב, מעגט איר מיר גלױבן, אַזעלכע אײדעמס, װאָס דער גרעסטער גװיר פֿאַרמאָגט זײ ניט. פֿײַנע קינדער, מעיוכאָסים, פּאַרשױנען, קעפּמענטשן!

אײנעם האָב איך אַן אײדעם פֿון גאָר אַ גרױסן ייִכעס. אַ צאַצקעלע, אַ זײַדן קינד, אַ געראָטענער מיט אַלע מײַלעס און אַ גרױסער לאַמדן, זיצט און לערנט. איך האַלט אים בײַ זיך אױף קעסט פֿון נאָך דער כאַסענע אָן, װאָרעם װען איר זאָלט אים קענען, װאָלט איר אַלײן געזאָגט, אַז ס'איז גאָר אַן אַװײרע אַרױסצולאָזן אַזעלכעס אױף דער װעלט ― װאָס װעט פֿון אים װערן?

דעם אַנדערן אײדעם האָב איך שױן נישט אַזאַ ייִכעס, נאָר דאָס קערן איז אָבער אַן אַנטיק. דעהײַנע: װאָס װילט איר? שרײַבן, און לײענען, און כעזשבענען, און זינגען, און טאַנצן, און װאָס ניט? הײַנט שפּילט ער אין שאַך ― אַז מע שמועסט, ער יאָכלט! פֿונדעסטװעגן, הערט איר, אַז ס'איז ניט באַשערט, װי זאָגט שלױמע האַמײלעך: לאָ לעכאַכאָמים לעכעם ― אַלע קענערס גײען אָן שטיװל. איך האָב אים שױן געפּרוּװט אױף אַלע זײַטן: ער איז שױן געװען אַ פּאָסעסאָר, און אַ קרעמער, און אַ מעלאַמעד, און אַ שאַטכן ― עס גײט ניט, כאָטש צערײַס זיך! זיצט ער בײַ מיר מיט די קינדער. איך װעל דאָך מײַן טאָכטער אױף דער גאַס נישט אַרױסװאַרפֿן!

נאָך אײן אײדעם האָב איך, שױן נישט אַזאַ גרױסער קענער, נאָר אױך נישט אַבי װער. דער גוטער קאָפּ מיט דער שײנער האַנט, מיט דעם בלאַט געמאָרע מיטן שײנעם פּיסק ― אַז ער רעדט, שיטן זיך פּערל, אַ כיִעס צו הערן!

אײן כעסאָרן נאָר, װאָס ער איז אַ צו אײדעלער. קימאַט אַ רוכאַניִעס, דאָס הײסט, ער איז נישט איבעריק געזונט. דאָס הײסט, אַפֿילע אַז איר װעט אַ קוק טאָן אױף אים אַזױ, איז ער, דאַכט זיך, גאָרנישט... נאָר װאָס דען? דאָס װאָס ער שװיצט. און דערצו נאָך דער הוסט! פֿון אַ צײַט אַז ער האָט באַקומען אַ פּאַסקודנע הוסט מיט אַ קװיטש, און ס'איז אים שװער צו כאַפּן דעם אָטעם. דאָקטױרים הײסן אים טרינקען מילך און פֿאָרן קײן בױבעריק אױף דאַטשע. אַהין פֿאָרן, זאָגט מען, אַלע קראַנקע. דאָרטן, זאָגט מען, איז פֿאַראַן אַ װאַלד אַזעלכער, װאָס איז אַ רעפֿוע צום הוסט. רעכן איך, אים־ייִרצע־האַשעם, איבער אַ יאָר זומער, אַז גאָט װעט שענקען דאָס לעבן, זיך דורכפֿאָרן מיט אים קײן בױבעריק. דערװײַל, ביז ער װעט אַ מאָל װערן געזונט, ליגט ער מיטן װײַב און קינדער, געװײנטלעך, אױף מײַנע פּלײצעס. עפּעס אַ טערעץ?

הײַנט האָב איך נאָך אײן אײדעם, שױן גאָר אַ פּראָסטן, נאָר אַ האָרעפּאַשנעם יונג. דאָס הײסט, כאָלילע נישט קײן באַלמעלאָכע, נישט קײן שנײַדער, נישט קײן שוסטער, נאָר קײן כײדער־ייִנגל אױך נישט.

ער איז אַ „פֿיליער“ איז ער. ער האַנדלט מיט פֿיש האַנדלט ער. זײַן טאַטע האַנדלט מיט פֿיש, זײַן זײדע האָט געהאַנדלט מיט פֿיש. די גאַנצע מישפּאָכע זײערע װײסן ― נאָר פֿיש, נאָר פֿיש און נאָר פֿיש!

דאָס הײסט, זײ זײַנען אַפֿילע גאַנץ ערלעכע ייִדן, אָרנטלעכע. נאָר פּראָסטע מענטשלעך.

װעט איר דאָך פֿרעגן: װי קומט צו מיר אַזאַ אײדעם? מיסטאַמע איז דרינען פֿאַראַן אַ מײַסע. װי זאָגט מען: אין אַ טײַך װאַרפֿן זיך דורך אַלערלײ העכט. מיסטאַמע איז מײַן טאָכטערס גליק אַזױ, אַז זי באַדאַרף האָבן אַזאַ מאַן.

דאָס הײסט, האָבן האָב איך צו אים גאָרניט. מײַן טאָכטער לעבט פֿאַר אים דאַװקע גליקלעך. װאָרעם בעטעװע איז ער דאַװקע אַ גוט מענטשל, אַ דימענט, צוגעלאָזט, הערט איר, צו אונדז אַלעמען ביז גאָר. װיפֿל ער פֿאַרדינט גיט ער אָפּ איר, און העלפֿט אױס יענע אײדעמס מײַנע און די זין װי װײַט מעגלעך. װאָס איז שײַעך צו זאָגן? ― ער האָרעװעט קימאַט אין גאַנצן אױף אונדז, און האָט פֿאַר אונדז אַלעמען דערעכערעץ, װאָרעם ער װײס גאַנץ גוט, ער פֿילט, פֿאַרשטײט איר מיך, װער ער איז און װער מיר זײַנען; ער איז ער, און מיר זײַנען פֿאָרט מיר! מיט דער האַנט, הערט איר, קען מען דאָס נישט אַװעקמאַכן.

װאָרעם אַז עס מאַכט זיך אַ מאָל, מע קומט זיך צונױף צװישן מענטשן, און מײַנע קינדער מאַכן אַ שמועס מיקױעך די קלײנע אױסיעס, עפּעס אַ דין אין שולכן־אָרעך, צי אַ שאַרף שטיקל געמאָרע, צי גלאַט אַ פּאָסעק, מוז ער נעבעך זיצן און שטומען, װאָרעם ס'איז פֿאַר אים, נישט דאָ געדאַכט, אַ סאָד!

אַװאַדע מעג ער זיך איבערנעמען, װאָס ער האָט אַזױנע שװאָגערס. און מעג האָרעװען פֿון זײערט װעגן! װי זאָגט איר? ניט אַזױ, האַ?

אַצינד, אַז איר זײַט שױן אַ ביסל באַקאַנט מיט מײַן געזינדל, פֿאַרשטײט איר שױן װאָס פֿאַר אַ סימכע בײַ מיר איז, און װאָס פֿאַר אַ נאַכעס איך האָב, אַז עס קומט אַ יאָנטעװ, לעמאָשל, פּורים צו דער סודע. און אַלע קינדער מיט אַלע אײניקלעך קײן אײנהאָרע, זעצן זיך אױס אַרום טיש, און מע מאַכט האַמױצע איבער דעם שײנעם גרױסן קלוגן פּורים־קױלעטש, װאָס מיט זאַפֿרען און מיט ראָזשינקעס אַרומגעשטעקט. מיט די גוטע געפֿעפֿערטע און געצוקערטע פֿיש מיט כרײן. מיט די גוטע געלע לאַנגע לאָקשן מיט יױך, און מע נעמט צו קאַפּלעך מאַשקע, אַז גאָט העלפֿט אַ פֿלעשל װימאָראָזיק, אַן עמעסער אַ קאַפֿעשאַ, אַ „קאַװעשאַנער“. אָדער אַ גלעזעלע גוטן װישניק, אַבי ס'איז נאָר דאָ. און פֿאַר נױט ― איז אַ פּראָסט ביסל יאַש אױך אַ סכױרע. און מע טוט אַ זינג, איך דעם שױשאַנעס־יאַנקעװ, און נאָך אַ מאָל ― שױשאַנעס־יאַנקעװ! און װידער אַ מאָל ― שױשאַנעס־יאַנקעװ! טוען אַ כאַפּ אונטער די קינדער:

צאַהאָ, צאָהאָלע־װעסימכע!

און די קלײנע שקאָצים, די אײניקלעך, אױפֿן דינעם קעלכל:

אױר לאַיעהודים! אױר לאַיעהודים! אױר לאַיעהודים!

און מע גײט נאָך אַ טענצל אױך, ― דעמאָלט װער איז צו מיר גלײַך? װאָס מיר בראָצקי? װער מיר רױטשילד? אַ מײלעך, װי איר זעט מיר, אַ ייִדן, אַ מײלעך!

קײן נאָגעד, הערט איר, בין איך ניט, נאָר נאַכעס פֿון קינדער האָב איך, באָרכאַשעם, מער פֿון גרעסטן גװיר אין קאַסרילעװקע!