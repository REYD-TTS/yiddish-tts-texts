בלאטיג איז דער וועג, וואס פירט אין שטעטל אריין. עס איז א פאר-פורים-טאג, דער שניי אויף די פעלדער צעלאזט זיך און צעגייט, און איבער די אויבערדעק פון די ווייסע שנייוועלט ווייזן זיך שוין דא און דארט שווארצע ערדפלעקן ארויס. דער זוימען, וועלכער האט זיך איבער דעם גאנצן ווינטער הינטער די שניידעק אין דער ערד אויפגעהאלטן, איז ווייך געווארן, צעשפאלטן און זיינע שפראצנדיגע ווארצלען הויבן אן צו נאגן ח'יונה פון דער מאמע ערד. און אין די שווארצע ערדפלעקן איז עס צו דערקענען, אז די מאמע ערד איז טראגעדיג... ווייט אויף ביידע זייטן וועג, צווישן די ליפנביימער, גייט אן איינזאמער וואנדערער מיטן פעקל אויפן פלייצע און מיטן שטעקן אין דער האנט. שווארצע קראען פליען דארט ווייט איבערן וועג, פון בוים צו בוים. און שארן אפ מיט זייערע גרויע פיסלעך די ווייסע, לאנג-שנייע-שנירליך, וואס זענען אויף די צווייגן פון די ביימער. דעם וואנדערערס וועג פירט אין שטעטל אריין. קום מיט מיט אים, און וואס מיר וועלן זעהן און וואס מיר וועלן הערן, וועלן מיר אין דעם בוך באשרייבן.

קאפיטל איינס: די שטוב

די טיר פון דער שטוב איז אפן א גאנצן טאג און א גאנצע נאכט, און ווי אין א גאסטהויז דרייט מען זיך דארט תמיד אריין און ארויס. איזן איז עס ר' יחזקאל גאמבינערס שטוב, נאר דאך — א שטאטשטוב, א רשות-הרבים, אזוי אז א ווילד-פרעמדער קומט אריין און זעצט זיך אנידער, גייט נישט אן די קשיא: "וואס וועט איר זאגן, ר' איד?" דא זענען אלע אינדערהיים. פארלאזט א שטאט-בעל-הבית זיין היים אינדערפרי אן א גלאז ווארעמס, גייט ער זיך פראסט מיט טלית און תפילין אריבער צו ר' יחזקאלן אין שטוב אריין, און ווי א היימישער, הייסט ער איינער פון די דינסטן, אז זי זאל אים א גלאז טיי דערלאנגען. מער איז מסוגל די שטוב צו א גלאזל בארשט; נאך אים קומט מען אריין אין א ווינטערדיגן נאכן-אנבייסן, אז דער פראסט קנאקט, און מען וויל זיך די גלידער אנווארעמען. און ווער שמועסט נאך, אז מ'קאכט ביי מלכהלען, ר' יחזקאלס ווייב, דעם קנאבלבארשט. צו נעמען אין שטוב איז נישט קיין חרפה, דער מנהג איז שוין אזא: א גלעזל בארשט, א טרונק וואסער. פוילט זיך נאר א שטאט-בעל-הבית'טע די הרובע אונטערצוהייצן, נעמט זי איר טעפל און טראגט עס צו מלכהלעס קיך אריבער. און אין מלכהלעס קיך געפינען זיך די גאנצע שטאט טעפליך. טיילמאל פארטוישן זיך די בעל-הבית'טעס מיט די טעפליך, ווערט דארט א לעבן. מאכט זיך א יונג א ברוגז אינדערהיים, האלט ער זיך אויף אין ר' יחזקאלס שטאלן. צו זארגן איז נישטא וואס, ברויט און זעמל ווערן ביי ר' יחזקאלן נישט פארשלאסן —— אלעס איז אין קיך פריי ווי וואסער. פוטער און רעטעכער איז שטענדיג דא אין קעלער, דער שליסל פון קעלער הענגט אין קיך, ביי יענטען (דאס דינסטמיידל), א "וואוילע טאכטער", ברודער, אז נישט קריגט זי קלעפ, ר' יחזקאל הייסט אליין.

די נאכט האט דאס שטעטל אונטער איר שוץ ארונטערגענומען, און די גאנצע וועלט ארום און ארום האט זי אין זיך באהאלטן. אינמיטן דער נאכט האט זיך א ראשעדיג קלאפן פון פערד און רעדער דערהערט אויף שטיינער. דאס רעש'ן איז פארשטומט געווארן ביי דעם שטראל שיין, וואס האט פון א לאדן ארויסגעדרינגט, און פון וואגן איז ווער אראפ... שווערע בעל-הבתישע טריט האבן זיך איבערן קארידאר געלאזט הערן. דאס האבן געמוזט קומען היימישע, ווארעם זיי האבן באלד די קליאמקע פון טיר געפונען, אויפגעעפנט, און אין שטוב אריין.

אין דער ברייטער, לאנגער שטוב איז קיינער נישטא. זי איז פול מיט שאטנס; די גרויסע ווינטערלאמפ מיט דער ברייטער שיין, ווי א באבע אין א ברייטן פארטוך, ברענט זיך איינער אליין צווישן די שאטנס אינמיטן שטוב. די אנגעקומענע אידן זענען אין לאנגע ברייטע שאפן-פעלצן, די ברייטע קאלנערס זענען ביזן האלבן רוקן פארווארפן און ביים האלדז מיט א ברייטן, רויטן שאל פארבונדן. צווישן די טונקעלע פאלדן, וואס פארווארפן זיך אין די פעלצן, האלט זיך נאך אויף דער טונקעלער סוד פון דער נאכט, וואס זיי האבן פון דרויסן מיטגעבראכט... אויף די קעפ האבן זיי שאפענע היטלען מיט לאפן איבער די אויערן פארבונדן, און אן אייזהויך איז איבער די היטלען און קאלנער פארפרוירן. דער אייזהויך ווערט פון דער שטוב-ווארעמקייט צעגאנגען, און טראפן וואסער רינען פון די היטלען, פון די פעלצן; און ביים דרייען זיך איבערן שטוב לאזן זיי נאך זיך שפורן וואסער איבער. זיי זענען צו צום גרויסן אויאוון, וואס איז אין א ווינקל פון שטוב געשטאנען. דער אויאוון האט זיין היץ פארויס פאר זיך געשיקט און נישט צוגעלאזט צו זיך. די ווארעמקייט האט זיי ארומגענומען. זיי האבן זיך די פעלצן אויסגעטון אין זענען געבליבן שטיין אין די דיגע מאנטלען, ארומגעגארטלט מיט רויטע גארטלען. ערשט דאן האבן זיך אנגעהויבן די בערד צו ווייזן. טייל ווייס, טייל שווארץ, טייל קורצע, טייל לאנגע. די אינגערע האבן דעם ארט ביים אויאוון פאר די אלטע אפגעלאזט און אליין זענען זיי געפאלן ווער אויף א באנק, ווער אויף א טיש, און האבן אנגעהויבן צו דרימלען. די אלטע זענען שטילשווייגנדיג ארום אויאוון געזעסן, און אמאל האט איינער דעם אנדערן א קשיא פון געשעפט געפרעגט, און נאך א לאנגער וויילע האט יענער אים א תירוץ אפגעענטפערט.

די נאכט האט ערשט יעצט אנגעהויבן דורכן פענצטער אריינצוקוקן דורך גרויע ברילן, און עס האט זיך געדאכט, אזוי ווי מען וואלט א פאר טונען ליכטיגקייט אין א פינצטערן נאכט-ים אריינגעגאסן. און דאס ליכטיגקייט האט דאס פינצטערניש קוים מיט עטוואס נאך גרויער געמאכט. פון ערגעץ וואו האט זיך א לאנגער, אויסגעצויגענער קוקורעקו פון א אויפגעכאפטן האן געלאזט הערן; רעדער קלאפן אויף שטיינער און זיי שלאגן אפ איינזאם אין דער שטילער נאכט. די נאכט קוקט אלץ מער מיט גרויע ברילן דורכן פענצטער אריין, אפנים, מען גיסט אלץ מער טונען ליכט אין דער פינצטערניש... פון א צווייטער שטוב הערט זיך א רודערן, א וואסער-גיסן, דערנאך טריט אויף און אראפגיין. באלד דערהערט זיך פון דער צווייטער שטוב אן אלט קול, וואס זאגט מיט זייער א וויינענדיגן ניגון תהילים. און דאס קול גייט זיך פאר זיך אין אן, אין א ווייטן וועג. באלד מישט זיך אריין א דרייסט דין-יונג קולכל, וואס איילט זיך און ווי עפעס מיט א פרעטענציע מישט עס זיך אריין אין דעם אלטן טרויערדיגן ניגון: "אמר אביי", און וויל עס פארטומלען. דאס אלטע ערנסטע קול, ווי פאר זיך, מיידט אויס דאס יונגע קולכל און וויינט אין דער וועלט אריין. די אידן ביים אויאוון אין דער שטוב, דערהערנדיג א קול-תורה, כאפן זיך אויף, רייבן זיך די אויגן. איינער וואשט זיך די הענט אן פענצטער, מ'נעמט באלד ארויס א סידורל פון קעשענע, און מען ענטפערט אפ מיט א שארפן, האלב-ליטווישן אקצענט: "לוימעך ריגאשי גויים", און עס דאכט זיך, אז די קולות גיבן זיך אפ איינער דעם צווייטן א שלום-עליכם איידער מ'זעהט זיך נאך...

און- און גרויער קוקט אלץ די נאכט אריין דורכן פענצטער, אזוי אז מען הויבט שוין אן צווייפלען אויב עס איז פארטאג, אדער פארנאכט...

פון דער קיך הערט זיך האלץ-האקן, דערנאך אייער-קנאקן, מען גיסט עפעס איבער פון איין כלי אין דער צווייטער. די טיר עפנט זיך, מענטשן דרייען זיך, מ'קומט אריין, מען גיסט עפעס אן, אדער מ'לייגט עפעס אנידער און מ'גייט זיך זיין וועג... פון א ווייטער שטוב הערט זיך א קינד וויינען... און עס דאכט זיך, אז די קולות מישן זיך אלע צוזאמען: דאס יודנס טרויעריגע תהילים-זאגן, דאס דינע גמרא-ניגון'דל, דער דינסטס האלץ-האקן, דאס פייער-קנאקן און די קולות גריסן און זאגן דעם ניי-געבוירענעם טאג, וואס קוקט דורכן פענצטער אריין: גוט-מארגן!

אין דער שטוב איז שוין האלב ליכטיג. אויפן טיש זענען אנגעלייגט פעלצן, קאפאטעס און שאלן. א הויכער יונג שלאפט אויף דער קאנאפע און שטארט זיינע לאנגע פיס אין דער וועלט אריין...

טיר און טויערן זענען שוין אפן, און מען דרייט זיך אריין און ארויס. אידן קומען אן פון פארשידענע עלטער, נידריגע און הויכע, מיט לאנגע און קורצע בערד. מען גיט זיך אפ שלום-עליכם איינער דעם צווייטן, און תוך כדי דיבור איז מען שוין אינמיטן געשעפט. מען רעדט און מען קריגט זיך, אויף טייל פראגן ענטפערט מען גארנישט און אויף טייל — צו פיל תירוצים. אט האלט שוין איין איד דעם צווייטן אונטערן ארים און פירט אים אין א ווינקל אריין און רוימט אים עפעס אין אויער אריין. א צווייטער שטייט ביים טישל, קוקט אין א סידור אריין און ווארפט אן אויג דארט אהין, און פלוצלינג כאפט ער אויך א איד אונטערן ארים און פירט אים אויך אין א ווינקל אריין. ווי ער וואלט יענעם די אויגן געוואלט אויסשטעכן, ווייזט ער, אז ער האט אויך א סוד. דערווייל כאפט זיך נאך איינער אויף און טוט זיך אן טלית און תפילין און שטעלט זיך אנידער אפדאווענען, א צווייטער איד גייט אים שוין אין וועג אריין און לאזט זיך אויך אין דאווענען אריין. אין דער זעלבער צייט רעכענען צוויי אידן מיט א שטיקל קרייד אויפן טיש, איינער, מיט א נאסן פינגער, מעקט, וואס דער צווייטער שרייבט, און דער שרייבט ווידער, וואס דער צווייטער מעקט. אין צווייטן ווינקל שטייען צוויי אידן, און איינער, מיט א געל בערדל און א רונדיג בייכל, ציילט דעם צווייטן געלט אויפן טיש. ער ציילט ערנסט ווי איינער דאוונט פרום: פיר-און-זיבעציג, פינף-און-זיבעציג, זעקס-און-זיבעציג, ווי ער וואלט וועלן דערמיט דעם אנדערן זאגן: זעה, זעה וואס געלט באדייט. אין דעם עפנט זיך די טיר, און ס'קומט אריין מיט א געלויף א הויכער איד, א בלינדער אויף אן אויג, מיט א לאנגער, רויטליכער בארד, און ער הייבט אן, אן שום טענות און מענות, צו שיטן דעם געלן, וואס ציילט דאס געלט: "רויטער הונט, צוויי הונדערט און פופציג רובל גיסט דו? וואס, ביסטו משוגע געווארן?" דאס געלע אידל ציילט ווייטער דאס געלט — הונדערט איינס, הונדערט צוויי. "וואס האסטו צו מיין געלט?" טענהט אלץ דער צווייטער. נאר קוים האט יענער די פאר גילדן צוגענומען, שטייט שוין דער רויטער מיטן געלן און סודען זיך, שלום געמאכט. אויפן טיש ליגן פראבן ווייץ און רויטע שנופטיכלעך, און יעדער איד, וואס קומט אריין, כאפט א פאר קערנדליך, באקוקט זיי צום ערשט, כאפט זיי אין מויל אריין און פרעגט אין דער וועלט אריין: "וויפיל דער מארק?" ער באקומט נישט קיין תירוץ, קנאקט ער די ווייצליך און קנייטשט מיטן שטערן, אזוי ווי ער וואלט אליין פון זיך טרעפן געוואלט דעם תירוץ, וואס ער האט נישט געקענט ארויסבאקומען פון דעם עולם.

די שטוב איז די שטאטבערזע. קליינע סוחרימליך קויפן אויף ביי די פויערים די תבואה און מ'פארקויפט זיי "ר' יחזקאלס שפייכלער". אין דער שטוב ווערן אפגעמאכט אלע געשעפטן, נישט דוקא די, וואס זענען נוגע ר' יחזקאלס געשעפט, נאר אפילו דאס, וואס איינער האט עפעס מיטן צווייטן: אדער גלאט אזוי, אז א איד וויל זיך דרייען אין א געשעפט; אדער אז א יונגער-מאן גייט דעם ערשטן טריט פון קעסט אראפ און וויל אריינטרעטן אין האנדל, דרייט מען זיך צו ערשט אין שטוב. דאס איז דאס בית-המדרש פון האנדל.

ביי דער שטוב איז אפגעזונדערט א שטיבל, דאס קאבינעטל, הייסט עס, פאר ר' יחזקאלן אליין. ביי א פיר-עקנדיגן שרייבטיש זיצט ר' יחזקאל אויף זיין פאטערשטול. ר' יחזקאל, א נידריג, נאר א דיג אידל מיט א רונדיג ווייס בערדל, האלט זיך אן מיט איין האנט די ברילן ביי דער נאז. איין גלעזל פאלט אים אלעמאל ארויס, און ר' יחזקאל הייבט עס אויף, רייבט עס איבער מיטן טיכל, זעצט עס ווייטער אויף דער נאז, פרעגנדיג אבער, אדער ענטפערנדיג ר' טוביהן, זיין "מענטש". ר' טוביה, א הויכער איד, מיט א דארן געזיכט, ענטפערט אפ ר' יחזקאלן מיט איילעניש און מיט א געלעכטערל, אזוי ווי ער וואלט זאגן: "אלץ איז גוט, אלץ איז גוט".

ר' יחזקאל, איינגעוויקלט אין זיין לאנגן ברייטן שלאפראק און אין דעם פיר-קאנטיגן היטל, קנעטנדיג א שטיקל ברויט צווישן די פינגער, הארכט אויס זיין מענטש. א מינוט בייזערט ער זיך, א מינוט ווערט ער ווייטער גוט, וועלנדיג זיך מיט זיין מענטשן באראטן.

ר' יחזקאל רוקט אויף א שופלאדל, נעמט ארויס א פאפיר און זאגט צו ר' טוביהן:

— וואלף, מ'מוז נאך דאנציג שרייבן, אז דער ערשטער טראנספארט איז עקספעדירט.

עס עפנט זיך די טיר און צו ערשט שטעקט זיך א קאפ אריין, זאגנדיג: גוט-מארגן! דערנאך פארשווינדט דער קאפ און עס באווייזט זיך א הויכער פויער מיט לאנגע, פארבלאטיקטע שטיוול, וואס לאזן נאך זיך א אנזעהענדיגן צייכן. דאס פנים איז ביי אים רויט פון היץ, טראפנס שווייס רינען פון די פייכטע האר, און נישט רעדנדיג קיין ווארט, קנעפלט ער אויף זיין פאלטא, דערנאך די וועסט, און שלעפט פון דארט עפעס ארויס און גיט איבער א בריוול צו ר' יחזקאלן.

בעת ר' יחזקאל ליינט, ווענדט זיך דערווייל ר' טוביה צום פויער. ר' טוביה רעדט צו אים, דער פויער ענטפערט אים אבער נישט. ער קוקט אויף ר' יחזקאלן, ווארטנדיג אויף עפעס.

— דעם וואגן שפאנען! איך אליין פאר קיין טריסק.

— איך האב דענצמאל באלד נישט געהייסן גיין מיטן וואסער, צוויי וואכן פאר די ימים-טובים, ווער ווייסט וואס ס'קען זיך מאכן? ביי די ערשטע פרעסט, אז עס נעמט געזונט... — זאגט ר' טוביה צו ר' יחזקאלן מיט א מין ווייכן געבייזער, אליין שוין פארשטייענדיג אין וואס עס האנדלט זיך.

— פארפאלן, דאס האלץ שטעלן האב איך געמוזט, די טראטוועס זענען געווען געבונדן גאנץ גוט, די שטריק שטארק, די טעג שיין, גיי רעכן זיך?! וואס קען מען מאכן, עס איז געווען מן-השמים, גיי רעכן, פאר חנוכה וועט זיך די ווייסל שטעלן?

— מען דארף אנטיגן און סאקאלסקין מיטנעמען, אויפן בוידעם ליגן עטליכע הונדערט שאק פרישע "סטראנקעס". די האקעס, די שטריק — גיט אן עצה ר' טוביה.

— דאס אייז הייבט זיך אן רירן, שרייבט מען מיר. גאט זאל געבן, אז די קראכעס זאלן נישט זיין גרויס, נאר טריסק, דאכט זיך, איז א שטיל ארט, עס איז נישט שטראמיג, און מיט גאטס הילף, ווען דאס אייז זאל נאר נישט מיט איינמאל ברעכן, וועט מען קענען דאס האלץ ראטעווען — זאגט צום סוף ר' יחזקאל.

— מיט... מיט גאטס הילף.

— קיין גאמבין דארף מען די גאמבינער צוויי הונדערט רובל שיקן, און בצלאל צו ר' אברהם פלאצקער, זאל ער אין שעמעניץ קויפן. איך האב מורא, אז די שעמעניצער זאלן נישט די שעפסן אויסכאפן, לאזן טאר מען זיך נישט.

און ריידנדיג, זענען זיי ביידע אין דער צווייטער שטוב אריין.

דער עולם איז האלבליך געווען אין הויף ביים שפייכלער די תבואה אפוועגן, אין דער שטוב זענען נאר געווען די אורחים, וואס זענען געקומען ביינאכט מיט תבואה אין שטוב אריין. און נאך צוויי שטאטישע מעקלערס, איינער א איד אין א גוייש היטל, מיט א קראגנדל און א קורץ רעקל און מיט א שטעקן אין דער האנט — דאס איז געווען "קאזעק", דער פריצישער מעקלער, ער איז געוועזן געשיקט פון דער צוקערניע פון א פריץ צו ר' יחזקאלן. ביי יעדן ווארט, וואס ער האט געזאגט, האט ער דערמאנט דעם פריץ מיט דער צוקערניע. דער צווייטער איז געווען ר' כאסקל עפשטיין, א איד א חסיד, אמאל אליין א סוחר, היינט אן אפגעקומענער, א מעקלער איז ער געווארן נאר איבערן נאמען עפשטיין: עפעס דער נאמען פאסט צום געשעפט. ער טראגט א באשטענדיג באפלעקטע און צעריסענע קאם-זיידענע קאפאטע, וואס האט נאכנישט דעם נגידישן גלאנץ אנגעוואוירן.

ר' יחזקאל האט די אידן שלום-עליכם אפגעגעבן, און איידער זיי האבן נאך אנגעהויבן א ווארט ארויסצורעדן, האט ער זיי צום כיער געשטופט נאך זיך, אז זיי זאלן זיך וואשן צום עסן. דענצמאל איז אין שטוב אריין א הויכע, דיגע אידענע אין א ברייטער שירץ. דער דיגער באנד פון אירע שליסלעך קלינגען און זאגן אן, אז זי קומט, און אז די בריליאנטענע אוירינגלעך בלאנקען אין אירע אויערן. זי האט א ריין, ווייס טישטעך איבערן אנגעשריבענעם טיש געלייגט, און זאגנדיג צו די מאנספארשוינען מיט א ברייט בעל-הבתישן קול: ר' טוביה, וואשן, ר' נאטע שאכלינער, וואשן — האט זי צום טיש געגרייט.

די אורחים האבן זיך געלאזט שטופן צום כיער. פון הינטן איז געגאנגען דער מעקלער עפשטיין. מלכהלע האט ברויט אויפן טיש אויפגעלייגט, דער עולם האט זיך ארום טיש געזעצט. פון דער קיך האט זיך געטראגן דער ריח פון געפרעגלטע ציבעלעס און די פארע פון רויטן בוריגע-בארשט, וואס האט דערמאנט פון פסח און האט געוועקט די תאווה צום עסן. עפשטיין איז געזעסן ביים טיש, ווי איינער פון די אורחים, האט געגעסן און געזאגט גלייכווערטלעך. דער צווייטער מעקלער, קאזעק, איז געזעסן אין א ווינקל אויף די אנלענען פון שטול און זיך די וואנצעס געדרייט. ער איז געזעסן אויף אזא ארט, אז מען וויל האט מען געקענט מיינען, אז ער זיצט יא ביים טיש, און אז מען וויל, קען מען מיינען, אז ער זיצט נישט ביים טיש. ער האט געקוקט אויף עפשטיינען פון דער הויך. נאר די דינסט, ווייזט אויס, האט זיך טועה געווען און אים געמוזט רעכענען, אז ער זיצט אויך ביים טיש, ווארעם זי האט פאר אים אויך אנידערגעשטעלט א טעלער. ער, הייסט עס, האט זיך אויך טועה געווען און צוגערוקט זיך צום טיש, עסנדיג אויך אויף אזא ארט, אז מען וויל קען מען מיינען, אז ער עסט ביים טיש, און אז מען וויל קען מען מיינען, אז ער פארזוכט נאר...

אין הויף איז איצט גאר אן אנדער לעבן. א פאר-פורים-טאג. דער ווינטער איז נאך אויף דער ערד, אבער דער פרילינג שמייכלט שוין פון הימל אראפ, און פון אלע פיר זייטן וועלט. דער לאנג-געפרוירענער שניי, וואס איז דורכן ווינטער א צווייטע ערד געווארן, צערינט און צעגייט ווי שניי אין וואסער. דער זונס ליכטיגע טעכטער — די שטראלן — בלאנדזשען אין דער בלאטע ארום. אין הויף איבער די קעפ פליען טויבן אהין און צוריק, קומען אויף דער ערד אראפ, כאפן א קערנדל האבער און מיט א גדולה פארשפרייטן זיי זייערע ווייסע פליגל און מאכן פליטה. אין הויף זענען קערנער האבער פארווארפן, דער הויף איז אין שפע איינגעטונקט... און הינער דרייען זיך, פיגן די קערנדליך און ווארפן זיך יעדן פאר די פיס. ביים שטאל אויף א קייט, אונטער א ביידל ליגט בורעק, א גרויסער קודלעוואטער הונט. ער שטעקט זיין דיגן קאפ ארויס און ווארט אויף א באפעל. אין הויף, ווי אין ישעיהו הנביאס צייטן, דרייען זיך ארום א ווייסע ציג מיט געדרייטע הערנער און א נידריגער שעפס, וואס האבן צוזאמען שותפות געמאכט און ציפן צוזאמען פון די בינטליך היי, וואס ליגן אויף דער פור אינמיטן הויף.

אויף דער צווייטער זייט הויף ליגן איינגעפרוירענע ברעטער און קלעצער, אויף דער האלב איינגעזונקען אין שניי. יונגען קריכן איבער די קלעצער, דערגרייכן ביזן שפייכלער. די טירן פון שפייכלער שטייען אפן, און פאר די טירן שטייט א גרויסע וואג. איינער לייגט ארויף געוויכט אויף דער וואג, און דער "שרייבער" (א יונגער-מאן אין א פעלצל און אין א פוטערנעם קאלנער) האלט א ביכל אין דער האנט און שרייבט די געוויכט אין ביכל אריין. דורך די אפענע פארטקע קומען אריין צו פארן איין פור נאך דער צווייטער, מען נעמט זעקלעך אראפ, מען וועגט אפ, און מען טראגט זיי אין שפייכלער אריין.

נאטע, דער יונג ביי די פערד, א הויכער ברייט-בייניגער, פון ר' יחזקאלס "גווארדיע", מיט א שווארץ, אפגעברענט געזיכט, מיט ליכטיגע צוויי גרויסע אויגן, וואס קוקן פון דער ווייטן ווי צוויי שטורקאצן, פירט ארויס פון שטאל צוויי הויכע פערד, בולאנעס. איינס פון די פערד האט אויפן שטערן א שווארצן רונדן פלעק, וואס האט פון צווישן זיין גרויען שאקאלאד-קאליר ווי א שווארץ אויג געשיינט. די האר ביים האלדז זענען ביי ביידע פערד געווען צעקעמט און איינגעפלאכטן אין פלעכטליך. די האבער-קינדער זענען געווען די ליבלינגען פון ר' יחזקאלן. זיי האבן אים פארשטאנען, האבן געוואוסט, ווען דער וועג איז נויטיג. די בייטש האט מען נאר פאר זיי אלס פאראד געהאלטן. עס איז נאכנישט געווען דער פאל, אז זיי זאלן אים שבת אין וועג איבערלאזן. זיי האבן עפעס ווי געפילט, ווען עס איז פרייטאג און מ'דארף זיך אויפן שבת אהיימאיילן. ער האט זיך געקענט אויף זיי פארלאזן. און ווען זיי פלעגן אזא שטיקל באווייזן, האט ער זיי אלע אליין מיט זיין האנט געגלעט...

געזאגט האט מען, אז ר' יחזקאלס פערד זענען נשמות פון אלטע בעל-חובות, וואס זייערע וועקסלען ליגן נאך ביי אים אין שאנק, און זיי קענען נישט קיין רו אין קבר האבן, ביז זיי וועלן אים דעם חוב נישט אפצאלן...

נאטע האט געטראגן זיין ווינטערדיג קורץ פעלצל מיט לאנגע לעדערנע שטיוול און אויפן קאפ דאס זעלנערישע רונדיגע פוטערן היטל, אויף וועלכע עס האט נאר דאס בלעכל געפעלט. און מיט א מין רחבותדיגקייט האט ער זיינע חברים צוגעפירט צום וואגן, זיי די כאמעטקעס מיט די מעשענע קאנטן אויף די העלדזער אנגעטון, און מיט דעם נייעם געשפאן אויסגעצירט. דערנאך האט ער די בלויע בענדערנע לייצעס ביים דישל פארבונדן און ער האט זיך גענומען צום געזעס. אנטעק האט פון בוידעם די האקעס מיט די שטריק אראפגענומען און זיי אונטערן געזעס פארפאקט. אריינגייענדיג אין שטאל, האט דערווייל נאטע אין פענצטער פון דער קיך אן אויג געווארפן, זיין אויג האט זיין שליחות ערפילט, און באלד נאך אים האט זיך נאכגעלאזט יענטע דאס דינסטמיידל. דאס רויטע, געזונטע בלוט, וואס האט אין אירע דיגע, פליישיקע הענט גערונען, האט דורך דעם צעריסענעם קאפטן ארויסגעשפראצט. אירע שווארצע לאקן איבערן רויטן געזיכט און די שווארצע אויגן מיט די שווארצע, שארפע ברעמען אין איר יונג-בלוטיג געזיכט האבן ווערטער גערעדט — "פייער און פלאם". זי איז פלינק אריין אין שטאל נאך נאטען, און נישט רעדנדיג קיין ווארט, האט זי פון אונטערן קאפטן א האלב געקאכטע הון ארויסגענומען און אים דערלאנגט.

נאטע האט עס צוגענומען, עפעס ווי עס קומט אים דאס.

זי האט נאך געווארט...

ער האט געוואוסט אויף וואס...

און ווייל זי האט געוואלט, וויל ער דוקא נישט. זי הייבט אויף א שטרוי און מאכט זיך ארויסגייענדיג.

איצט וויל ער. ער כאפט זי אן, נעמט זי פעסט ארום מיט ביידע הענט, און האלטנדיג אין די ארימס די בייטש, זאטלט ער איר אן א גראבן קוש אויף דער באק.

— נו, זאלסטו אזוי לעבן, אויב וועסט מיט מיר חתונה האבן — זאגט זי צו אים, אוועקנעמענדיג איר געזיכט.

— פלינקער, די בעל-הבית'טע גייט, כאפ... — מאכט ער צו איר און שטופט זי ארויס.

זי דערשרעקט זיך, כאפט זיך אויף, אבער באלד איבערצייגט זי זיך, אז ער האט זי אפגענארט, בלייבט זי שטיין ביי דער שוועל פון שטאל:

— צעברעכן זאלסטו הענט און פיס אויפן וועג! — זאגט זי מיט א שעלמיש געלעכטער ארויסלויפנדיג.

— דו, סוקע איינע — לאזט ער זיך נאך נאך איר.

דאס שרייבערל ביי דער וואג, באמערקנדיג ווי זי לויפט ארויס פון שטאל, ווינקט ער צו אנטעקן דעם הויפוועכטער.

— פשא קרעוו — לאזט זיך אנטעק נאך איר.

זי שטעקט ארויס אויף זיי די צונג און ווערט פארשוואונדן אין הויז פון דער קיך.

א קנאק פון נאטעס בייטש און אן עזות'דיג רעש'ן פון רעדער האבן צו וויסן געגעבן, אז די פור שטייט שוין פאר דער טיר געשפאנט.

און באלד האט מען אנגעהויבן צו טראגן פון שטוב אויפן וואגן פעקלעך און פעקלעך. ר' יחזקאל רירט זיך נישט אין וועג אריין אן צעדעך-לעדערעך. ר' יחזקאל האט זיך געוויזן אין גרויסן, ברייטן שאפנפעלץ, דעם ווינטערדיגן פאלטן מיט די ברייטע ארבל האט מען איבערן געזעס געלייגט (ווארעם א טאג איז געווען א שיינער, דער פראסט האט געלאזט, און די זון האט אין הימל געלאכט), נאך אים זיין ווייב מלכהלע — מיט א ברכה אויף די ליפן, און חבר'ה קינדערלעך, קליינע און גרויסע, טייל האלטנדיג אין די הענט גמרות — מיטגענומען אין חדר אריין נאכן אנבייסן, קלענערע — בייגל מיט פוטער, נאך טייל האט דער באהעלפער אונטערגעשטופט: "אין חדר אריין". די קינדער אבער, מערסטנטייל אין פעלצליך אנגעטון, ווארטן ארום דער פור.

— זיידעשי, זאל דער זיידעשי פארן געזונטערהייט!

— בלייבט געזונט און לערנט מיט חשק! — האט זיי דער זיידע איטליכן באזונדער די האנט געגעבן, פון דער הויזן-קעשענע א גרויסן בייטל ארויסגענומען און די קינדער לעצטגעלט געטיילט.

פון דעם פענצטער פון צווישן די צוויי געהאפטענע גארדינען האט א מיידלס געזיכט ארויסגעשיינט. דאס האלבע געזיכט, אן איידל גערייטלטע באק מיט א שווארצן זיידענעם לאק און מיט א בלויען באנד פארבונדן, האט איידל און אריסטאקראטיש פון דער ווייטן צום פאטער אהין געשאקלט:

— פאר געזונטערהייט, טאטעשי!

ר' יחזקאל איז אויפן וואגן ארויף. זיצנדיג אויפן וואגן, האט ער נאך עפעס מיט ר' טוביהן, זיין מענטש, גערעדט, געזעגנט זיך, און אהין געשאקלט צו מלכהלען: בלייב געזונט, בלייב געזונט! דערנאך צום מיידלס ליכטיגן געזיכט: בלייב געזונט, לאה'לע! און צו די אייניקלעך פון וואגן אנגעזאגט:

— איר זאלט באגערן צו לערנען!

אין א ווינקל איז יענטע געשטאנען. אירע הענט האט זי אויפן הארץ פארלייגט און געקוקט אויף נאטען, ווי ער זעצט זיך שטייף און שטארק אויף דעם קארשל אין זיין קורץ פעלצל, און דאס ממזרישע וואוילעשע היטל ווינקט ער אראפ צו איר. ער האלט די לייצעס אין דער האנט, גרייט אין דער וועלט זיך צו לאזן, ווי זיינע פערד, די חברים, וואס קענען נישט איינשטיין און האקן מיט זייערע פאדקאוועס אויף די שטיינער.

יענטע האט געשמייכלט.

נאטעס א קנאל פון דער בייטש האט איר א גרוס אפגעגעבן: בלייב געזונט, יענטע!

די סאפנדיגע פערד האבן זיך אין דער וועלט געלאזט, אויסמיידנדיג דאס שטילע, רואיגע, פרימארגנדיגע שטאטגעסל — און נאטע מיטן זעלנערישן היטל איז ערגעץ פארשוואונדן געווארן...

אין דער שטוב ביי ר' יחזקאלן איז איצט שטיל. דער עולם האט די געשעפטן אפגעמאכט. די פרעמדע, וואס זענען ביינאכט געקומען, האבן זייערס פארקויפט, איינגעשפאנט און אפגעלאזט זייער ארט אנדערע סוחרים, וואס וועלן קומען ביי דער נאכט. די גרויסע קאנאפע זעהט זיך ערשט איצט ארויס מיט איר לעדערנעם, אלטמאדישן איבערציער און מיט אלע אירע גריבער און בערגער, וואס זענען אין איר. דער לאנגער טיש אינמיטן שטוב איז באשריבן מיט קרייד, דער שווארצער אויאוון איז באשריבן, די הויכע שאנק איז באשריבן און אלע שטולן און בענק זענען "אנגערעכנט", און די רעכענונגען אויף טיש און בענק, אויף שראנקען און ווענט זעהען אויס ווי כלי-זיין, וואס די זעלנער האבן זיי איבערגעלאזט אויפן שלאכטפעלד און זענען אנטלאפן פון זיי. און די רעכענונגען קוקן איינע דער צווייטער אן, און קריגן זיך, און שטעכן איינע די צווייטע די אויגן אויס...

באלד זענען אריינגעקומען צוויי נידריגע, פעטע יונגע-מאנטשיקליך, כאצקל און בערל, מיט נידריגע, רונדיגע בייכליך. די משפחה-גריבעליך ביי זייערע ווינקלנעזער זאגן אויס, אז זיי זענען ברידער. ר' יחזקאלס שוועסטערקינדער. אמאל זענען זיי צוויי יונגע לייטליך אויף קעסט געווען — היינט זענען זיי אויך נאך קעסט-יונגע-לייטליך — נאר זיי דרייען זיך שוין אין שטוב ארום. משפחה מיטן שטוב, קומען זיי נאכן אנבייסן צולייגן זיך אויף דער קאנאפע, פאר מיטאג.

ביידע מיטאמאל, ווי עס פאסט פאר צוויי ברידער, האבן זיי זיך ביינאנד אויף דער קאנאפע ארויפגעלייגט. די פאלטאס אויסגעטון, קונציג זיי פאר קישעליך געמאכט און אונטער די קעפ זיך ארונטערגעלייגט. צו ערשט האבן זיי זיך אין דער שטיל, אזוי ווי עס וואלט זיי א שאד זיין אויף דעם א ווארט אויסצוניצן: געשטופט זיך, געשטויסן זיך. יעדער האט פאר זיך דעם אנלענער געוואלט. נאר אזוי ווי זיי האבן זיך אן ווערטער געקריגט, אזוי האבן זיי אויך אן ווערטער צווישן זיך שלום געמאכט. איינער האט דעם אנלענער גענומען, און דער צווייטער האט זיך צו זיינע פוסנס געלייגט.

כאצקל, דער עלטסטער ברודער, האט קונציג זיך געקראצט מיט איין פינגער אין זיין געל בערדל און האט זיך פארטראכט אויף א רעכענונג, וואס איז אים קעגן איבער פאר די אויגן געשטאנען:

זיבן מאל אכט-און-דרייסיג, וויפיל האבן מיר, הא, בערל?

נאר בערל האט אים מיט דער נאז אפגעענטפערט. האט זיך כאצקל מישב געווען, זיך צו דער וואנט אויסגעדרייט, און עפעס ווי וועלנדיג אפטון בערלען, האט ער אויך דאס זעלבע געטון...

קאפיטל צוויי: א הייזל ביי דער ווייסל

איינס אליין און פאר זיך אליין שטייט זיך א הייזל אין טאל צווישן צוויי הויכע בערג, וואס לאזן זיך הויך און ווייט אין דער וועלט אריין, ביים ברעג פון טייך ווייסל. ווינטער איז עס. גאטס וועלט איז אינגאנצן אין שניי פארטרונקען. אונזער הייזל, ווי אן אלטער בעל-הבית אין תכריכים, שטייט זיך ביים ברעג, קוקט זיך צו צום פארפרוירענעם טייך, זיין שכן, און עס שווייגט, ביז דער טייך וועט צו תחית-המתים אויפשטיין. דערווייל איז דער טייך געשטארבן, געפרוירן און מיט א ווייסן קיטל איינגעהילט. ראבן פליען אויף זיין ברייט און לענג, שטעלן זיך אויף דעם טייכס רוקן און ליכערן זיין אפגעטאקטע דעקע. טיילמאל גייט א מענטש איבערן טייך, און דעם מענטשנס פיס טוקן זיך אין דעם ווייסן, טיפן שניי. און פון ביידע זייטן הייזל זעהען אויס די הויכע בערג, ווי שטיקער געפאלענע פליגלען פון אן אדלער, וואס ליגן איינער אויפן צווייטן, אדער ווי שטיקער געפרוירענע וואלקן וואלטן געפאלן איינס אויפס צווייטע. אויף די רוקן בערג קריכן נידריג שניי-בוימעלעך; איין בוימל, באדעקט פון קאפ ביז די פיס אין שניי, האט זיך אויפן שפיץ בארג ארויפגעכאפט. עס שטייט איינס אליין אין דער הויך און עס קוקט זיך ווייט און ברייט אין דער ווייסער וועלט... ביים ברעג פון טייך, צופוסנס דעם בארג און צוקאפנס דעם טייך, שטייט א שערענגע ביימער, איינס נאכן אנדערן מיט שניי באדעקט, וועלכע זעהען אויס ווי ווייסע עדות, וואס שטייען און היטן דעם ריזיגן מת, דעם טייך...

אין דעם הייזל זיצט א משפחה פון יארן לאנג. דארט לעבט מען מיט זיך און מיטן טייך, דעם שכן. "חיים איבערפירערס" הייסט דאס הייזל היינט. אמאל מיט א דרייסיג יאר צוריק האט עס געהייסן "משה איבערפירערס", און אפשר אין צוואנציג יאר ארום וועט עס גאר הייסן "דוד איבערפירערס". נאר עס איז נישט קיין חילוק, דער נאמען טוישט זיך נאר מיט די יארן. אבער דאס הייזל, דאס וואסער און דער נאמען "איבערפירער" בלייבן ביז איצט. דער היינטיגער "איבערפירער" הייסט חיים און איז א איד פון א יאר פופציג, א הויכער און א דארער. דאס פנים אויסגעצויגן און די ווייסע בארד אויסגעצויגן, און דער הויכער געקנייטשטער שטערן איז אויסגעצויגן. א וואסערקינד, אויפגעצויגן געווארן ביים וואסער, און ווער ווייסט אויב זיין קבר וועט נישט זיין אין וואסער. נו, וועט עס אין וואסער גופא נישט זיין, על-כל-פנים וועט עס זיין ביים וואסער. און וועט א געוויסער קומען, וועט אים דאס וואסער פון קבר ארויסנעמען און מיטפירן אים מיט זיך קיין דאנציג, אזוי ווי עס האט מיט זיין פאטער און מיט זיין זיידן געטון... און וואס איז דער אונטערשיד, צי מיט דער ערד, אדער מיטן וואסער אויסגעמישט צו ווערן? די ערד איז טויט, זי שווייגט תמיד און שטייט תמיד אויף איין ארט, דאס וואסער לויפט, איילט זיך אין דער וועלט אריין, עס לעבט כאטש...

משפחה מיטן וואסער איז ער שוין פון לאנג. דאס וואסער דארף יעדעס יאר א מענטש, און זיין משה'לע איז שוין פון לאנג מיטן וואסער געווארן אויסגעמישט, און דרעמלט דער "איבערפירער" אמאל שבת נאכן מיטאג ביים ברעג איין, און א כוואליע קומט צו לויפן און רוישט, דאכט זיך אים, אז משה'לע מיט זיינע חברים, די כוואליעס, זענען אים געקומען וועקן...

זומער ציט ער די פרנסה פון וואסער, א גאנצע וואך איז ער אויף דעם שיפל, און זיין לייוונט שפאלט און שיידט אפ איין הימל פון צווייטן... שבת. דאס וואסער — פירט זיך אידישליך, עס האלט מיט שבתים און יום-טובים, שטיל איז עס, עס קושט איין כוואליע די צווייטע, און ער מיטן ווייב זיצן פאר דער טיר. ער זאגט פרק, דאס ווייב ליינט אין "צענע-ווערענא", און זיי דערציילן די כוואליעס גאטס וואונדער, און יעדער כוואליע כאפט א ווארט און מאכט פליטה. ווינטער איז דער טייך געפרוירן, צוגעדעקט אין זיין שייד. דאס הייזל איז פארשנייט, פארשאטן ביז, פון קאפ ביז צו די פיס. פון דעם בלומען-פארקאוועטן פענצטערל שטארט ארויס דעם איבערפירערס אן אויג און באטראכט דעם שותף, דעם טייך, ווי ער איז צוגעדעקט, געפרוירן. דער איבערפירער קוקט און קרעכצט. צוויי זענען געפרוירן: דער טייך הינטערן אייז און דער איבערפירער אין זיין הייזל. און ווען דאס וואסער רייסט זיך פון הינטער זיין דעקע ארויס און לעבט אויף, דענצמאל קריכט פון זיין ווינטערדיגן קבר אויך דער איבערפירער ארויס, האט הנאה פון זיין שותף, וואס איז צו תחית-המתים אויפגעשטאנען, און ער שמירט אויס זיין שיפל מיט סמאלע.

ביינאכט. די געגנט איז ארום שטיל. דער הימל קוקט מיט ליבשאפט אויף דער וועלט, ווי א טאטע אויף זיין הויזגעזינד. די פעלדער זענען מיט שניי באדעקט, און די בערג זענען ווי טויטע ריזן אין זייערע תכריכים. דענצמאל שימערט פון איבערפירערס פארקאוועטן פענצטערל א שטראל ליכטיגקייט ארויס און דרינגט ערגעץ וואו אין דער וועלט אריין. ווייט ערגעץ בלאנדזשעט א פוסגייער, ער דערזעט דעם שטראל, וועלכער פירט אים גלייך צום פענצטער פון הייזל די נאכט איבערצונעכטיגן.

עס איז נאך ווינטער. מיט שניי ארום איז אלץ נאך באדעקט, נאר דאך קוקט שוין גאט פון דער הויך מיט קלארע אויגן אראפ. די זון איז איבער די גרויע ווינטערדיגע וואלקן פארשפרייט, און אירע שטראלן ליכערן די ווינטערדיגע דעקע. אויף די ארומיגע בערג צעגייט דער שניי קלאר, ריין; קיין מענטשנס פוס האט נאכנישט זייער ריינע ווייסקייט בארירט, און גאנצע שטראמען צעגאנגענער שניי לאזן זיך גלעטנדיג פון די בערג אראפ און פאלן אין דעם האלב-געפרוירענעם טייך אריין. דאס אייז איבערן וואסער איז ריין און דורכזיכטיג, און דאס וואסער קוקט דורך אים, ווי דורך א קלארער שויב ארויס. טיילמאל ווארפט זיך א פיש ארויף, האקט אויף די שויב מיטן וויידל, ווארפט א בליק אויף גאטס פרייער וועלט און פאר גרויס גדולה, אז די מאמע, דאס וואסער, וועט באלד פון זיך די שויב אראפווארפן, לאזט ער זיך טיף נארקענדיג אין וואסער אריין די בשורה די חברים אנצוזאגן. און אלץ ארום איז באהאפטן איינס מיטן צווייטן, אלץ האט דער שניי צוזאמענגעגאסן. קלאר, ריין, העל, נאר איין שווארצער פלעק שטערט די ווייסע שנייוועלט — דאס הייזל, וואס עס שטייט זיך איינס אליין אין טאל.

די חיימטע גייט מיטן עמער צו דעם ברונעם, וואס איז הינטער דעם הייזל, מיטאמאל דערזעט זי פון דער ווייטנס ר' יחזקאלס פור. זי האט באלד די פערד דערקאנט, און זי האט צום מאן דורכן פענצטער אריינגעקלאפט.

— חיים, דער סוחר פון די טראטוועס פארט.

— געמאכט ווי א חכם, אין א פאר שעה ארום וואלט פונעם האלץ קיין לעק ניט געבליבן — האט חיים אפגעענטפערט, ארויסגייענדיג אויף דער שוועל פון דער טיר.

און וואר איז עס. צווישן די ווייסע פעלדער שווארצט זיך דער וועג און אויפן וועג לויפן צוויי גרויע פערד, וואס קומען וואס אמאל נעענטער.

באלד איז נאטע מיט א קנאל פון דער בייטש צום הייזל צוגעפארן. די פערד זענען געווען צעהיצט, פארסאפעט. ר' יחזקאל, אנגעטון אין זיין דיגן שאפנפעלץ, איז פון דער פור אראפ פרעגנדיג:

— נו, וואס מאכן דארט מיינע העלצליך?

— מיר האבן געטון וואס מיר האבן געקענט. מען האט נאכאמאל מיט שטריקאוועס געבונדן, מיט ברעטער צוזאמענגעקלאפט און מיט גראבע שטריק צום ברעג פארפעסטיגט, אבער ווער ווייסט? שפיל זיך דיר מיט איר — האט חיים ארויסגעלאזט מאכנדיג מיט די הענט, ווי ער וואלט דערמיט געוואלט געבן פארשטיין די גבורה פון איר, פון זיין ווייסל.

ר' חיים איז צוגעגאנגען צו ר' יחזקאלן און האט אים אפגעשטעקט שלום-עליכם, און ר' יחזקאל איז מיט אן אראפגעלאזענעם קאפ אין שטיבל אריין.

אין דעם קליינעם רואיגן שטיבל זענען געשטאנען צוויי הויכע בעטן, פול אנגעלייגט ביז אין האלבן באלקן מיט דעקן, אין וועלכע עס האט זיך אויפגעהאלטן די פעדערן פון די אלע גענדז און קאטשקעס, וואס די אידענע האט צייט נאך איר חתונה יעדן פרייטאג געשאכטן — אויף אויסשטייער פאר שוועסטערקינדער אויף חתונות. פון דעם קליינעם שויבן-שענקל, וואס איז געשטאנען אין א ווינקל שטוב, האבן רויטע עפל ארויסגעקוקט, וועלכע האבן פארשפרייט אן עפל-געשמאק אין דעם קליינעם דארפישן שטיבל.

ר' יחזקאל האט זיך ביים טיש אוועקגעזעצט. פאר עגמת-נפש האט ער דעם שאפנפעלץ נישט אויסגעטון און האט צום פענצטערל ארויסגעקוקט. ארום איז נאך שטיל, נאר פון גאנץ ווייט הערט זיך א מין גיסן. דאס זאגט אן שלעכטע בשורות. פון ר' יחזקאלס ברוסט האט זיך אויס געוואוינהייט א "רבונו-של-עולם" ארויסגעריסן.

נאטע איז אריין אין שטוב און האט עפעס דארט ביי דער טיר געזוכט. די חיימטע האט זיך מיט אים געקריגט, וועגן האלץ האקן. באלד האט א פייערל געקנאקט אין קיך — א יייכל פארן סוחר אפצוקאכן. די חיימטע ביי דער קיך זעהט, אז דער סוחר זיצט פארקלערט ביים טיש, הויבט זי אים אן צו טרייסטן.

— זארגט נישט, סוחר, וועגן די טראטוועס, גאט וועט העלפן און וועט אייער סחורה פון וואסער ראטעווען.

ר' יחזקאל האט זיך אומגעקוקט און דערזען די חיימטע. זי, א אידענע, טרייסט אים, האט ער זיך פאר זיך אליין פארשעמט, און איז ארויס אין הויף.

— פירט מיך, ר' חיים, צום געהילץ — האט ער צו חיימען געזאגט, טרעפנדיג יענעם צוויי עמערס וואסער טראגן. — נאטע, קום מיט.

חיים האט די עמער אין שטאל געטראגן. אלע דריי זענען הינטערן הייזל צום געהילץ ארונטער.

אז מען האט נישט געוואוסט, האט מען נישט געקענט באמערקן, אז דארט ליגט האלץ. האלבליך איז עס אין אייז איינגעפרוירן, און פון אויבן איז עס מיט וואס צוגעדעקט. נאר לאנגע ברעטער זעהען זיך וואו-נישט-וואו ארויס, און לאנגע דיגע שטריק זענען אנגעבונדן אן דיגע בוימער, וואס שטייען ביים ברעג.

— א שלעכט, א שלעכט געשעפט — ברומט ר' יחזקאל פאר זיך און מעסט מיט דעם שטעקן אין דער לופט לויט דעם אויג, וויפיל אייל ווייט קען דאס געהילץ ליגן פון ברעג.

— מ'מוז קיין יאנאשעץ גיין פויערן שאפן, וואס מער פויערן, און אזוי ווי דאס אייז וועט נאר אנהויבן זיך רירן, מוז מען דאס געהילץ פון וואסער ארויסנעמען. וויפיל עס לאזט זאל קאסטן, פארפאלן.

— וואס דען? אז דאס אייז וועט אנהויבן רירן, וועט עס דאס געהילץ ווי א פעדערל מיטנעמען — שטימט ר' חיים מיט מיט א מין באהאלטענער גאוה אויף זיין וואסער.

— עס ליגט נישט ווייט פון ברעג. אינגאנצן אן אייל צוויי, דריי.

— מ'מוז זיך צואיילן. פון אויבן קומט דאס אייז אן אין א ליאדע מינוט — זאגט ר' חיים שוין גייענדיג.

ר' יחזקאל האט אים א פינף רובלדיגן געגעבן, אז ער זאל פון דארף אקעוויט מיטברענגען און אליין איז ער צוריק אין ר' חיימס שטיבל אריין.

אין שטיבל ביי ר' חיימען האט זיך געטראגן אין דער לופט א ריח פון קארטאפליעס מיט באבעס (די חיימטע ווייסט שוין פון לאנג, אז פון אירע באב לעקן די סוחרים די פינגער); די חיימטע איז אינגאנצן אין דער קיך געווען פארטאן. נאטע איז געזעסן אין א ווינקל ביי דער קוך, די שטיוול אויסגעטון, און האט זיך די אניצעס געטריקנט, שמועסנדיג דערווייל מיט די חיימטע וועגן א כלה. — די חיימטע האט אים א שידוך אנגעשלאגן מיט אירס א שוועסטערקינד פון יאנאשעץ, זייער א שיין, געזונט מיידל מיט א פאר הונדערט גילדן. און וועט דער סוחר איבער שבת איבערבלייבן, וועט זי איר שוועסטערקינד אהערברענגען.

נאטע איז געזעסן און האט דעם שמועס ערנסט אויסגעהארכט און מיטן קאפ צוגעשאקלט; געוואלט האט ער דערווייל ביי דער אלטער א גוט מיטאג אויסנארן. ער האט זיין עסק פארשטאנען. די אלטע איז באלד צו אים משפחהדיג געווארן. ר' יחזקאל איז אריינגעקומען, איז דער שמועס איבערגעהאקט געווארן.

ר' יחזקאל האט שוין געפונען דעם טיש געדעקט מיט עפעס א מין מאדנע צוועל, וואס זעהט אויס צו זיין א קאלדרע אויף די בעטן, מיט א בלעכענעם אויסגעריבענעם לעפל, מיט א קלינג פון א מעסער און א גאפל, א היימיש געבאקן ראזעווע ברויט און א זאלצמעסטל. ר' יחזקאל האט זיך געוואשן, א המוציא געמאכט, און די חיימטע האט אים א טעלער דערלאנגט, פון וועלכע די פארע האט די שטוב איינגענומען. ר' יחזקאל האט קנאפ פארזוכט, אוועקגערוקט פון זיך דעם טעלער, די שיריים איז פאר נאטען געווען...

ר' יחזקאל האט פלינק אפגעבענטשט און איז צום געהילץ ארויס. ער האט זיך ביים ברעג אנידערגעשטעלט און געווארט.

און איבער דער ווייט און איבער דער ברייט פון דער ווייסער וועלט האט זיך זיין אויג פארווארפן. דאס וואסער לויפט פון די בערג און עס גיסט זיך איבערן אייז. פון דער ווייטנס הערט זיך א קנאק. א שטיק אייז, א האלבער טייך קומט אן און רייסט זיך ווייטער, דאס וואסער רוישט שטראמענדיג אין א רינע פון צווישן צוויי שטיקער אייז, און מיט א רעש שטראמט עס פון דער רינע ארויס און עס לעכערט דאס אייז, אויף וועלכן עס רינט ארויף. א כוואליע וואסער קומט אן צו לויפן און גיט זיך א גאס איבערן אייז, באלד נאך דער כוואליע הערט זיך א קנאק; דאס אייז שפאלט זיך און א ריזיג שטיק פון אים שטעלט זיך קאפויער און ווערט די רגע צעשמעטערט אויף שטיקליך. דאס וואסער לאזט זיך אין א שטארקן שטראם ארויס פון זיין געפרוירענער דעקע, מיטשלעפנדיג מיט זיך די הרוגים, די צעבראכענע שטיקער אייז, און מאכנדיג מיט זיי א שפילכל, א דריידל אין קאן, צווישן צוויי כוואליעס, וואס איינע וויל די צווייטע כאפן און פאטשן זיך אין פנים אריין.

אט שווימט שוין דאס וואסער און עס ברעכט דאס אייז ביים ברעג, וואו דאס האלץ ליגט. ר' יחזקאל הערט שוין דעם קנאק. דאס שטיק אייז איז געפלאצט, נאר עס רירט זיך נאכנישט. דער באלוואן איז צו גרויס און צו ריזיג, אז דאס וואסער זאל אים קענען באוועגן. דאס וואסער האלט דערמיט מלחמה, עס שיקט נאך א כוואליע און נאך א כוואליע. דער באלוואן רירט זיך נישט. קלענערע שטיקליך אייז ווערן אין אים צעהאקט, צעשמעטערט און גייען אונטער, נאר ער שטייט אבער נאך א מינוט און אונטער אים הויבט אן בורטשען, און דאס אייז ווערט צעטיילט אויף קליינע שטיקליך. אט ווייזט זיך דאס געהילץ. איין טראטווע איז אנגעבונדן אן דער צווייטער, און איינע הויבט זיך, רייסט זיך פון דער צווייטער. ר' יחזקאל קוקט אויף זיין פארמעגן. עס שטייט אין סכנה. די שטיקער אייז פרואוון זיך פון ארט רירן. די שטריק סקריפען ביי די בוימער. זיי רייסן זיך. די לעצטע מינוט. ר' יחזקאל טרעט נעענטער צו צום וואסער, ער שטרעקט די האנט אויס, ער וויל אנרירן מיט די הענט, און קוקט זיך אום, אויב מ'זעהט נישט די פויערים. קיינער קומט נישט. דאס וואסער לויפט, איילט, דאס אייז פלאצט, — זיין פארמעגן ראטעווען, אוי, רבונו-של-עולם, זיין פארמעגן ראטעווען!

קומט אנצולויפן ר' חיים מיט פויערים א גאנצע מחנה. ר' יחזקאל דערזעט זיי פון דער ווייטן, ער ווינקט מיט די הענט. די פויערים קומען נעענטער, טייל האלטן העק, לאמען, קייטן און שטריק. ר' יחזקאל קריגט מער מוט, ער לויפט פארויס — ער קוקט נישט אויפן אייז. דאס וואסער איז הינטער זיינע פיס, ר' יחזקאל קוקט נישט, — מיט גאטס הילף, די פויערים נאך אים, מ'פרעגט נישט אויף קיין לוין. וואס? ווען? מען דארף דאס האלץ ראטעווען. מען כאפט העק ארויף אויף די טראטוועס, מען שניידט דורך די "שטריקאוועס", מען שניידט אפ איין טראטווע פון דער צווייטער, דאס אייז ברעכט זיך, מען האקט, מען ציט ביי די שטריק, ווער קוקט אויף עפעס? מען שפרינגט אריבער פון איין קלאץ אויף דעם צווייטן, — פון ברעג ציט מען, וויפיל מען קען, ראטעוועט מען ארויס אויפן ברעג. די איינצלנע טראטוועס בינדט מען מיט שטריק און מ'פארפעסטיגט זיי שטארקער ביים ברעג.

און דאס וואסער האט זיך געגאסן אויפן אייז און מלחמה געהאלטן מיט אים אזוי אז דאס אויג האט געצווייפלט, וואס איז מער פון אויבן אויפן טייך: דאס אייז אדער דאס וואסער. מיט א שטראם האט זיך געלאזט און געווארפן איין שטריק אייז אויפן צווייטן, און איין באלוואן און מיטן קאפ אריין אין צווייטן און יענעם צעשמעטערט אויף שטיקליך. פלוצלינג האט זיך אויפגעהויבן א שטיק אייז אין דער הויך און האט אפגעהאלטן זיינע חברים, וואס לאזן זיך נאך אים; און די שטיקער אייז זענען ארויף איינס אויפן צווייטן, איינס אויפן צווייטן, און א בארג אייז איז אינמיטן וואסער שטיין געבליבן, דאס וואסער האט מיט דרך-ארץ געמוזט פאר זיי אפטרעטן. נאר באלד האבן די כוואליעס וואסער, ווי זיי וואלטן זיך איין האנט געמאכט, גענומען זיך אויף אמאל אריין אין בארג און אים צעשמעטערט, חרוב געמאכט, און דאס וואסער האט זיי אין דער וועלט געפירט, היידא...

דאס וואסער ברעכט אלץ, און די פויערים פליען פון איין שטיק אייז אויפן צווייטן.

דערווייל האט די נאכט זיך אנגערוקט. פון אויבן איז דער הימל אין א כמארע געפרוירן געווארן, נאר דאס וואסער האט זיך ווייטער דאס זייניגע געטון, און די פויערים האבן אויך דאס זייעריגע געטון — שייטלעך האלץ אין סמאלע איינגעטונקט און אנגעצונדן, און די נאכט האבן זיי באלויכטן; דער עלטסטער און מיט אים די פויערים — איין באלקע נאך דער צווייטער אויפן ברעג ארויסגעקריגן, און דאס וואסער האט גערוישט, געווארפן זיך און דאס האלץ געשלעפט צו זיך.

דערנאך, אז מער ווי א העלפט האלץ איז שוין אויפן ברעג געלעגן, האט ר' יחזקאל זיין פור געשיקט אין שטעטל אריין נאך בראנפן, אליין איז ער צו ר' חיימען אין שטיבל אריין.

ביים טיש האט ער געטראפן א אידן אין א לאנגן פוטער מיט א לאנגער, שווארצער בארד. ער איז געזעסן האלב אוועקגעלייגט אויף א שטול און געשמועסט מיט א בחור'ל פון א יאר פופצן — מיט א חנעוודיג פנימל, וואס זאגט מער אויס פון פאטערס נגידישקייט ווי פון פאטער אליין. ער איז געווען אין א סאמעטן היטעלע מיט פאהליך און מיט א זיידן האלדזטיכל. א נגידישער חן און רואיגקייט איז געווען אין זיין טאקט, אין זיין מינע. ר' יחזקאלן איז ער באלד געפעלן. ער איז צוגעגאנגען און די הענט אויסגעשטרעקט.

— שלום-עליכם, אידן.

— עליכם-שלום.

—— היגע? — האט ווער פון זיי געפרעגט, אדער ביידע אינאיינעם.

— איך בין א קאנסקעוואליער, מען דארף איבערן וואסער — ענטפערט דער איד מיט דער שווארצער בארד.

— איך בין א קאזמערער, טראטוועס אין דער ווייסל שטייען — ענטפערט ר' יחזקאל.

— ווער? ר' יחזקאל גאמבינער פון קאזמער, אפשר?

— יא. און איר, ווער זייט איר דאס פון קוינסקעוואליע?

— אווא, ר' יחזקאל גאמבינער, — פרייט זיך יענער און הויבט זיך אויף פון שטול — איך בין מרדכי קוינסקער.

— ר' מרדכי קוינסקער פון קוינסקעוואליע? — וואונדערט זיך ר' יחזקאל. — נו, — ער גייט צו נעענטער צו אים און שטעקט אים די האנט אויס, —— נו, נו.

— די טראטוועס זענען נאך איינגעפרוירן אין אייז?

— יא, די טראטוועס זענען געווען איינגעפרוירן איבערן ווינטער. מען האט גארנישט געקענט מאכן. זיי זענען מיט שניי געווען באדעקט. איצט, געלויבט צו גאט דערפאר, וויפיל מען וועט קענען.

— א שיין געשעפט! גאט זאל שומר-ווע-מציל זיין — טאטע אין הימל!

— א העלפט איז שוין אין דרויסן. מיט גאטס הילף! די גויים ארבעטן נישט שלעכט.

א מינוט זענען זיי ביידע שטיל געבליבן, שטייענדיג אנגעלענט ביים טיש, און האבן געקלערט א רגע. אין דער שטוב איז שטיל געווען, פון דרויסן האט זיך געהערט דאס גערויש פון וואסער, ווי עס רינט אויף די שטיקער אייז מיט א שטילן ערנסטן געבייזער. פון דער ווייטן האט זיך אפגעשלאגן א לאנג אויסגעצויגן קול, וואס עס האט זיך געדאכט, אז עס גייט פון א פוסטן פאס; די ארבעטער האבן איינער מיטן צווייטן עפעס צו וויסן געגעבן, און דאס קול האט זיך מיטן וואסער-גערויש צוזאמענגעמישט, און ווי פון יענער זייט וועלט אפגעשלאגן.

ר' יחזקאל האט זיך רואיג אנידערגעשטעלט אין א ווינקל און האט אנגעהויבן מעריב דאוונען.

און באלד האט ר' מרדכי מיטן בחור'ל דאס זעלבע געטון. זיי האבן אלע דריי אנגעהויבן ארויף און אראפ איבער דער שטוב זיך צו דרייען. ר' יחזקאל האט פון צייט צו צייט "רבונו-של-עולם" געקרעכצט, באלד האבן זיי זיך ביי דער וואנט אנידערגעשטעלט, שטיל געשאקלט זיך, און שטיל געדאוונט. אין שטוב איז שטיל געווארן, נאר נאטעס שנארכן איז אויפגעגאנגען פון א באהאלטן ווינקל און האט זיך איבער דער שטוב אויף און אפ געטראגן. די חיימטע איז געזעסן ביי דער קיך, שפענדליך אונטערגעלייגט, די שפענדליך האבן אין פייער געקנאקט. די חיימטע האט געקוקט אויף די סוחרים און האט פאר זיי דרך-ארץ געקריגן. אזעלכע גרויסע סוחרים דאווענען אין איר ארים איינגעפאלן שטיבל, מוז גאט אוודאי זיין ביי איר אין שטיבל, און זי — א חורבן נאך איר! — זי לייגט נאך העלצליך אונטער אונטערן פייער. און זי האט זיך די האר אונטערן היכ-, טיכל ארונטערגערוקט...

פלוצלינג ווען עס איז אזוי שטיל און מ'שטייט שמונה-ע'שרה און אלץ ארום שטייט שמונה-ע'שרה, דערהערט זיך פון דרויסן א גאס, ווי א ים וואלט אונטערגעגאנגען אין א ים... דערנאך א לאנגע וויילע א שטילעניש.

"האלטן! האלטן!" — שרייט מען.

דאס קול האט מיט רעש אפגעשלאגן, אזוי ווי מ'וואלט מיט דער פויסט אין פענצטער אריינגעקלאפט. די חיימטע איז שוין אין דרויסן געווען. נאטע האט זיך פון שלאף אויפגעכאפט, א מינוט האט ער זיך ארומגעקוקט, אויב עס ברענט נישט. באלד האט ער זיך אן עפעס דערמאנט און איז ארויסגעלאפן. די דריי זענען געשטאנען און געדאוונט. דאס אינגל האט זיך נישט געקענט איינהאלטן און איז אין שמונה-ע'שרה אויסגעטרעטן, ער האט געוואלט ארויס פון שטוב, נאר דערזעהענדיג, ווי די צוויי אידן שטייען און רירן זיך נישט פון ארט, האט עס אים זייער באנג געטון. ער האט געוואלט ווייטער זיך שמונה-ע'שרה שטעלן, נאר ער האט זיך געשעמט פאר גאט, האט ער נישט געוואוסט וואס צו טון. עס עפנט זיך די טיר, עס קומט אריין צו לויפן חיים אן אן אטעם.

— פאניע, די דריטע טראטווע איז אוועקגעשוואומען.

די אידן שטייען שמונה-ע'שרה.

א מינוט קוקט זיך דאס בחור'ל אן מיט ר' חיימען און זיי שווייגן.

די אידן גייען אויס שמונה-ע'שרה.

— וואס איז? — פרעגט ר' יחזקאל.

— שייגעץ! — הערט זיך א קנאל פון א פאטש, וואס ר' מרדכי האט אפגעמאסטן זיין זון. — אינמיטן שמונה-ע'שרה אויסגעטרעטן?!

— עס איז אנגעקומען, אוועקגעשוואומען.

— אוועקגעשוואומען!

— מען האט אנגעהויבן צו נעמען "שוועלן" פון דער דריטער טראטווע, איז אנגעקומען א גרויס שטיק אייז, ווי א חיה, און היידא, אוועק קיין דאנציג...

— אסאך ארויסגעראטעוועט?

— א פערציג-פופציג שוועלן.

— געלויבט איז גאט דערפאר! — ער דערמאנט זיך פלוצלינג, גייט ארויף און אראפ איבער דער שטוב, זאגט עלינו... שפייט אויס, די האנט און זוכט שוין דאס ביכל אין בוזעם-קעשענע.

קוים אפגעזאגט "עלינו", האט ער זיך אין פעלץ אנגעטון און איז ארויס.

אין דרויסן איז די נאכט פינצטער אזוי, אז עס איז שווער צו גלויבן, אז אויבן איז א הימל דא, און אויפן הימל זאל נאך א גאט זיין...

דאס וואסער שטראמט. מ'זעהט נישט, מען הערט נאר די קראפט פון כעס, ווי עפעס אומגעהויערס וואלט געקומען די גאנצע וועלט איינצושלינגען. ר' יחזקאל דערשרעקט זיך. ער הייסט אויפהערן צו ארבעטן, מ'זאל נישט די טראטוועס צונעמען. איבער נאכט זאל מען זיך אויף גאטס חסד פארלאזן און איבערלאזן די טראטוועס ביים ברעג אנגעבונדן, און ער איז בטוח, אז גאט וועט אים נישט פארלאזן.

און מיט א רואיג הארץ, מיט בטחון אויף גאטס חסד גייט ער אוועק צוריק צו חיימען אין שטיבער צו עסן וועטשערע און מיט א מזומן צו בענטשן.

די סוחרים זענען געזעסן שטיל ביים עסן, יעדער פארטאן אין זיינע חשבונות. פון דרויסן הערט זיך דעם ווינטס קלאגן און דאס וואסער-גערויש. ר' יחזקאל איז גלייכגילטיג.

— ווי האלט עס ביי אייך מיט קארן? — פרעגט ער ר' מרדכין, כדי די געדאנקען צו פאריאגן.

— ביי אונז קארן? קיין קערנדל אין די אויגן צו זעהן. ווער האט?

און נאך א וויילע שטילשווייגן.

— כ'האב אפילו אביסל ליגן. נאר פאר מיר, אביסל.

— ווי טייער?

— צוויי און דרייסיג גילדן, צוויי הונדערט און פערציג פאלניש.

— צוויי און דרייסיג, טייער, אין אונזערע סביבות אסאך ביליגער.

און אזוי ווי זיי וואלטן זיך שוין געהאט אפגערעדט, נעמט ר' מרדכי א זעקל ארויס און בינדט עס אויף. ר' יחזקאל, ריידנדיג, שטעקט די הענט אין זעקל אריין, נעמט ארויס א פאר קערנדליך, כאפט איינס אין מויל אריין, שפאלט עס, און כאפט עס ווייטער אויף די צוויי פינגער און קנעט עס און לעקט עס.

— דאס מעל נישקשה. דאס טייגל, עע! (ער קנייטשט מיט דער נאז). — ווייט פון וואסער?

— א וויארסט דריי. א צוויי הונדערט זעקלעך באלד ביים וואסער.

— ביז ווען?

— חצי אייאיר.

— צו טייער, א פינפערל ארונטער.

ר' מרדכי קנייטשט דעם שטערן, א צייכן, אז ער קען נישט.

ר' יחזקאל שניידט זיך אפ א שטיקל ברויט, נישט אזוי ווי צום עסן ווי עפעס צו טוהן.

נאטע ביים אויאוון הוסט, אפנים, אז מ'האט פארגעסן אן אים, און ער וויל דערמאנען.

די חיימטע דערלאנגט מים-אחרונים-וואסער.

א מינוט שווייגן זיי. דערנאך הויבט איינער דעם צווייטן מיט די אויגן אן צו ווינקען: "נו, ר' יחזקאל", "ר' מרדכי, נו". צום סוף איז איינער מסכים און ער הויבט אן:

— רבותי, מיר וועלן בענטשן.

דער עולם בענטשט אפ. ר' יחזקאל דערהויבט זיך דער ערשטער פון טיש און פרעגט מיט א געלעכטערל:

— נו, בחור'ל, קענסט עפעס לערנען?

— פארוואס נישט? — ענטפערט דער בחור.

דער טאטע האט הנאה און שמייכלט.

— ער פארט פון דער ישיבה — מאכט א באמערקונג דער פאטער.

— וואספארא שיעור לערנסטו?

— דאווער וועכאצי דאווער.

— א, א וואוילער שיעור. עפעס מיט מפרשים? און נישט אויסהערנדיג דעם ענטפער פון דעם בחור'ל, ווענדט ער זיך צום פאטער אין דער שטיל:

— דער קליינער געפעלט מיר.

— א וואוילן קאפ — ענטפערט ר' מרדכי מיט א וואונק.

— נו, איך וואלט דאך געוואלט קויפן דעם קארן. איר מיינט, אז איך דארף אים, גארנישט, נאר גלאט אז איך בין שוין דא. מיט האלץ וועל איך א געשעפט מאכן? וואס? דארף מען עפעס קויפן, אז עס טרעפט זיך צו קויפן.

— נו, אדרבה.

— דאס פינפערל אפפירגעלט.

— אז איך קען נישט.

ר' יחזקאל נעמט ארויס א גרויסן פאק פון א הינטער-קעשענע, עפנט אים אויף, נעמט ארויס א פאר איינצלנע הונדערטער, און איז זיי מוסר ר' מרדכין.

— וואס זאל מען טון אז מען קען נישט, — קרעכצט ר' מרדכי און נעמט דאס געלט.

און דאס געשעפט איז געמאכט.

ווער ווייס, וועמעס תבואה פון וועמעס פעלדער זענען איצט איבערגעגאנגען פון איין רשות אין צווייטן...

און גאט האט געהאלפן. דאס אייז האט עפעס ווי דורך א געהיימען באפעל די טראטוועס געמיטן, ווי שוועמליך קליינע, ווי שפענדליך האלץ האבן זיי זיך אין דעם זודיגן וואסער געטוקט, געווארפן און געטרייסלט. פון ארט האט זיך נישט גערירט. ר' יחזקאל איז ביים ברעג געשטאנען און צוגעזעהן גאטס וואונדער, וואס ער טוט מיט אים און פארלאזט אים נישט. צוויי טעג האבן די פויערים געארבעט און דאס האלץ אויפן ברעג ארויפגעבראכט, און ר' יחזקאל האט באשיימפערליך געזעהן גאטס הילף.

דאנערשטאג האט זיך ר' יחזקאל מיט ר' מרדכין געזעגנט. ר' מרדכי האט נעבעך געמוזט איבערבלייבן איבער שבת ביי חיימען, ער האט איבערן וואסער נישט געקענט אריבער.

און ווען נאטע איז מיטן קורצן פעלצל אויפן וואגן געזעסן, דאס זעלנערישע היטל אויפן קאפ, ווארטנדיג אויפן בעל-הבית, איז די חיימטע ארויס אויף די טרעפליך. זי האט געקוקט אויף נאטען און האט מיט איר אלטן גרויען קאפ, וואס איז אין איר גרויען טיכל געווען איינגעפאסט, צוגעשאקלט. אין מוח איז איר עפעס א געדאנק קלאר געווארן: אזא יונג איז דאס, דער נאטע, אפגעגעסן ביי איר (זי האט אים מיט דעם בעסטן געפיטערט), געמיינט, אז ער וועט מיט איר, מיט איר שוועסטערקינד משפחה ווערן, און ער זיצט זיך גאר אויף דער פור, און די פערד ווילן אים אוועקטראגן. אזא יונג איז דאס... ער האט זי אפגענארט און קיין רעכטע פרעטענציע קען זי דאך נישט האבן צו אים. וואס טוט ער דען? ער פארט אוועק מיט זיין בעל-הבית, נו, וואס דען זאל ער טוהן, ביי איר איבערבלייבן? אבער שאקלען מיטן קאפ האט זי געהאט אויף וואס — און זי איז אויף די טרעפליך געשטאנען, געקוקט אויף נאטען און זי האט מיט דער גאמבע צוגעשאקלט.

— אזא יונג איז דאס! א, וואס אזא יונג קען!

— נאטע האט דעם קאפ אוועקגענומען און געקוקט ערגעץ אין דער וועלט אריין, אפנים, געמאכט זיך נישט זעהן, און האט געפייפט צו די פערד.

— ווי ער זיצט זיך דא אויף שטייף אויף דער פור — האט זי געזאגט מער מיטן קאפ ווי מיטן מויל.

— וואס? הא? — פרעגט נאטע און שטעלט אויס פרום די אויגן.

— וואס? וואס? הא? און אנגעפרעסן האסטו דיך? און אנגעזויפן האסטו דיך? הא? וואס? — האט די אלטע געשאקלט מיטן קאפ.

— א וואוילער יונג, נאטע, א וואוילער יונג, כ'לעבן. אנגעגעסן זיך, אפגענארט די אלטע, כ'לעבן. א שידוך וויל זי? — זאגט ר' חיים אנקוקנדיג, און קלאפט נאטען אויף די פלייצעס.

— נו, וואס דען, ר' חיים? — מאכט נאטע מיט די אויגן און מיט די פלייצעס — אז מ'גיט, נעמט מען?

— און האסטו נישט צוגעזאגט א חתן ווערן, פרעסנדיג און זויפנדיג — איז די חיימטע געווארן דרייסטער.

— אלטער נאר, זאלסט אזוי לעבן! — און די חיימטע כאפט זיך אויף און לויפט אריין אין שטוב.

באלד איז ר' יחזקאל אין שאפנפעלץ ארויס און ארויף אויפן וואגן.

— בלייבט מיר געזונט — האט נאטע אריינגעשריגן דורך דעם פענצטער, ווען די פערד האבן אנגעהויבן צו רירן.

— פאר געזונטערהייט און צעברעך הענט און פיס — האט אים די אלטע נאכגעשאלטן, פילנדיג עפעס אין הארץ, אז ער האט איר אן עוולה געטון.

נאטע האט איר מיט א קנאל פון דער בייטש אפגעענטפערט.

קאפיטל דריי: די רעכענונג

דאס האלצגעשעפט פון ר' יחזקאלן האבן שותפות פיר שותפים, "קעפ" אבער נאר דריי: ר' יחזקאל אן עיקר-שותף; דער מחותן, ר' חיים ראזנקראנץ, א צווייטער עיקר-שותף, און מאטעלע, ר' יחזקאלס אן אויסגעגעבענער זון, טאקע ר' חיימס איידעם, און עוזרל, ר' חיימס אן אויסגעגעבענער זון, טאקע ר' יחזקאלס אן איידעם, — זיי ביידע — א דריטער "קאפ".

די רעכן-מייסטערס זענען דער יונגער דור, מאטעלע און עוזר. זיי רעכענען היינטמאדיש, אויף פאפיר מיט טינט און פעדער. יעדער רעכנט באזונדער, לויפן זיך אלע וויילע צוזאמען און לויפן זיך ווייטער, און קיינמאל קומט די רעכענונג נישט אויס ביי זיי גלייך, ביז די אלטע נעמען צו שטיקליך קרייד און הויבן אן צו רעכענען אויף זייער אופן נאך — מיט גלייכע און קרומע פאסקעליך און די רעכענונג ווערט געמאכט.

דאס איז א פראסטע שבת צו-נאכטס-רעכענונג. אז עס קומט דער יאר-רעכענונג (דאס איז סוף ווינטער און סוף זומער), דענצמאל שיקט מען נאך ר' וואלף דעם שרייבער, דעם באוואוסטן חידוש-טרעפער; און אויב עס איז נאך דא עפעס שווערערס קומט שערעצקע דער "אדוואקאט" אליין, דער וואס שרייבט אלע קאנטראקטן מיט די שררות.

די אלטע, אין אמת'ן, ווייסן נישט, צו וואס מען דארף די גאנצע רעכענונגען. פון א רעכענונג פארדינט מען נישט, און צו קיין רעכענונג לייגט מען נישט צו. און וואס איז דער אונטערשיד צו וויסן וויפיל, ווייסט מען נישט? קומט די ברכה אריין, אין ווידער ארום, זיי ווייסן דעם גאנצן רעכענונג אויפן קאפ, ווייסן אין וועלכן געשעפט מען האט צוגעלייגט און אין וועלכן פארדינט. זיי האבן אפגעלעבט זייער ביסל יארן און האבן פון קיין רעכענונג נישט געוואוסט, איז אויפגעשטאנען דער יונגער דור און האט איינגעפירט רעכענען — רעכנט מען, כאטש נאך יעדער רעכענונג, ווייסט מען שוין פריער, מוז ארויסקומען א מחלוקה. — "אין אמת'ן — טענהן די אלטע — וואס איז דער חילוק: מאטעלע איז נישט מיין קינד ווי עוזרל? מאכט איינער א ברית, א בר-מצוה, איז עס נישט מיין שמחה פונקט אזוי ווי דיינע?"

דער יונגער דור זאגט, אז מען דארף וויסן פון א רעכענונג, אז דאס געשעפט "פארלאנגט" צו וויסן פון א רעכענונג — נו, מילא, רעכנט מען, קומען ארויס מחלוקות, זאל גאט אויסהיטן.

די יונגע קריגן זיך, די שנור מיט די טאכטער. צווישן איטע, מאטעלעס ווייב, און גאלדע, עוזרס ווייב, איז א באשטענדיגע מחלוקה. גאלדע, ר' יחזקאלס טאכטער, וואס איז עוזרס ווייב, זאגט, אז צווישן די צוויי מויערן, וואס איר שווער ר' חיים האט, שטעקט פיל פון איר פאטערס געלט. און איטע זאגט פארקערט, אז צווישן די הייזער, וואס איר שווער, ר' יחזקאל, האט, שטעקט פיל פון איר פאטערס געלט. די אלטע טענהן, וואס איז דער חילוק, אדער פון דער מאמע, אדער פון טאטן, נאכן טויט וועט איר זיך גלייך טיילן, — זענען עס דאך אבער יונגע מענטשן.

גאלדע, ר' יחזקאלס טאכטער, איז א הויכע אידענע מיט א שייטל פון דריי לאקן, וואס פארווארפן זיך אויף איר גלאנצעדיגן שטערן, מיט א געשליפן צינגל, פאר וועלכן אלע ציטערן. מען איז זי תמיד געוואוינט צו זעהן אין גאס מיט אינגלעך פון פארנט און מיט אינגלעך פון הינטן, וואס צופן זי ביי דער ברייטער שירץ: "מאמע, א צווייער"! זי איז א שונא אויפס לעבן און טויט דער שוועגערין איטע — און די שוועסטער רעדט אויס אויף איר פארן ברודער מאטל, איר מאן:

— אוי, אוי, מאטעלע. ביסטו אריינגעפאלן, א רחמנות, נעבעך, אויף דיר, ווי זעהסטו היינט אויס. פאר דער חתונה האסטו אויך אזוי אויסגעזעהן? יא? — הויבט זי אן צו באדויערן דעם ברודער, ווען דער לעצטער קומט אריין צו איר מאן אין א וואכנטאג און טרעפט אים נישט אינדערהיים.

מאטל איז שוין געוואוינט, אז די שוועסטער זאל אים באדויערן, כאטש ער ווייסט נישט, פארוואס און פאר ווען. פלעגט ער איר א ווארט צואווארפן: "נו, שווייג, שווייג, איך בעט דיך", און פארלאזן די שטוב. טיילמאל אבער, אז זי הייבט אן אויף זיין ווייב אויסצורעדן, שטעכט דאס אים: זי איז דאך זיין ווייב, פאלט ער אן אויף איר:

— וואס איז עס דיין געשעפט? דאס איז מיין ווייב, מיט מיר האט זי חתונה געהאט, נישט מיט דיר.

— זיין ווייב... גיט נאר א קוק, ווי ער האלט פון איר שטאל און אייזן. ר' יחזקאל גאמבינערס שנור איז זי? א מכה! חיים "סטשערבעס" טאכטער איז זי, דיין טאטנס פערדיונגס טאכטער.

— און דיין טאטנס פערדיונגס זון איז דיין מאן, און ווי דו ווילסט? — רייצט זיך מיט איר דער ברודער.

—— מיין מאן —— חיים "סטשערבעס" זון! (און פון כעס ווערט איר גאנץ פנים רויט). — גיט נאר א קוק, צו וואס איטעלע קען ברענגען, זי וועט דיך נאך ברענגען אין דר'ערד אריין לעבעדיגערהייט. — און זי הויבט אן צו וויינען.

אין שטוב געפינט זיך א רעש'טל קינדער, און זיי, הערנדיג, אז די מאמע וויינט, הייבן זיי אויך אן צו וויינען.

מאטל נעמט צוזאמען די קינדערלעך און טיילט זיי צו גראשן, אז זיי זאלן אויפהערן וויינען.

גאלדע לייגט זיך שוין אין בעט אריין אויף א גאנצן טאג, און דערנאך, אז דער מאן קומט אהיים, פאלט זי אן אויף אים.

— דו האלטסט אויך אזוי פון דיין ווייב ווי מאטל? וואלטסט געזאלט הערן אויף דיין ווייב, אסור-לדבר —— וואלטסטו דיך מיט איין ווארט נישט אנגערופן. מענער, מישטיינס געזאגט.

און עוזר און מאטל שטייען ביידע דערנאך אין שפייכלער און באקוקן דעם ווייץ און רעדן פון געשעפט, גיט עוזר א ווארף אריין א ווארט צו מאטלען אינמיטן דערינען, אזוי ווי פון דער זייט.

— וואס האסטו היינט געוואלט פון גאלדען?

— גארנישט, נארישקייטן.

— אויף א גאנצן טאג האט זי זיך אין בעט אריינגעלייגט.

— וויפיל האסטו פארשריבן אויף די קראשענוויצער? — פרעגט ער אים, כדי אים פון שמועס ארויסצונעמען.

און נישט איינמאל טרעפט זיך די מעשה פארקערט, מיט איטעלען און מיט עוזרן.

דער מנהג איז, אז יעדע שוויגער האדעוועט אויס אינדיקעס אויף פסח און גיט דער שנור. אזוי פירט זיך שוין פון יארן לאנג. ביי ר' יחזקאלן אויפן הויף דרייען זיך ארום די אינדיטשקעס, באשטימט פאר איטען; ביי ר' חיים ראזנקראנץ אויפן הויף האדעווען זיך ווייטער די אינדיטשקעס פאר גאלדען.

קומט גאלדע און נעמט ארויס די אינדיטשקעס פון דער מאמעס הויף און טראגט זיי זיך אהיים. ווערט דאך א געשריי, עס קומט איטע נאך די אינדיטשקעס צו דער שוויגער, און זיי זענען שוין נישטא.

— זיי קערן מיר אן פונקט אזוי ווי איר, מיין מאמעס אינדיטשקעס — טענהט גאלדע.

לויפט אהיים איטע צו דער מאמען מיט א געוויין: גאלדע האט איר די אינדיטשקעס אוועקגענומען. נעמט די מאמע דער שנורס אינדיטשקעס און גיט דער טאכטער אוועק. קומט דאך די שנור צו לויפן: איר חזקה — ווערט, פארשטייט זיך, א מחלוקה.

נעמען די שוויגערס און קויפן אין דער שטיל אנדערע אינדיטשקעס און צעטיילן די שניר.

האבן זיי טאפל.

די אלטע לייט ווערן דערפון געוואויר, די קינדער קריגן זיך, און האבן עגמת-נפש.

א גאנץ יאר, הייסט עס, זענען די שניר נישט ברוגז צווישן זיך — "נישט חבר און נישט ברוגז". מען טרעפט זיך אין גאס, שאקלט מען זיך צו פון דער ווייטן מיט אויפגעריסענע נעז. אבער טרעפט מען זיך ביי דער מאמע (נישט קיין חילוק ביי וועלכער מאמע), ווען מ'פרעגלט איינגעמאכטס, זאגט מען זיך "גוט-מארגן", "גוט-יאר", נישט קוקנדיג איינע אויף די צווייטע, און מ'צעטיילט זיך דאס איינגעמאכטס אין דער שטיל אן ווערטער. איינע רוקט צו צו דער צווייטער דעם גרעסערן חלק.

— לאז זי זיך נעמען, וועלכעס זי וויל, — און מען קוקט אויף די וואנט.

— וואס איז דער חילוק, דיינע קינדער וועלן ביי איר דאס איינגעמאכטס מיט געזונט אויפעסן, און דיינע קינדער וועלן עס ביי איר מיט געזונט פארצערן — זאגט די שוויגער אדער די מאמע, געבנדיג יעדערער איר חלק.

אז עס קומט אבער פארן רעכענונג — נישט פון ווען און נישט פון וואו, הערט מען אויף זיך צו גריסן, און אז מען טרעפט זיך ביי דער מאמען, אדער ביי דער שוויגער, זעצט מען זיך אנידער איינע נעבן די צווייטע און מ'שווייגט.

די קליינע קינדער אבער ווייסן נישט פון קיין גליקן, און גאלדעס א קינד לויפט צו צו דער מאמען:

— מאמע, מאמע, די מומע רופט.

די מאמע שטופט עס אוועק פון זיך מיט כעס...

געווען איז עס אין דעם שבת צו-נאכטס פון דעם יאר-רעכענונג.

די שטוב האט באקומען גאר אן אנדערן חן. זי איז א יום-טובדיגער, ווי אין אן אטלעסענער קאפאטע אנגעטון.

איבער דעם גרויסן, לאנגן, ברייטן טיש צעגיסט זיך דאס ליכטיגקייט פון דער לאמפ. מיט מער דרך-ארץ און גאר מיט אן אנדערן חן ברענט זי היינט. דער טיש איז באלייגט מיט פעק "פאפירן" און "פאפירעליך". פון אויבן אן אין פאטערשטול זיצט ר' יחזקאל. מיט איין האנט האלט ער זיך אן פאר די ברילן, און מיט דער צווייטער האנט רעכנט ער פאר זיך מיט א שטיקל קרייד. אויף דער צווייטער זייט טיש, אנטקעגן ר' יחזקאלן, זיצט ר' חיים ראזנקראנץ דער מחותן, א הויכער איד, מיט א לאנגע, געלע בארד, וואס פארשפרייט זיך אין צוויי שפיצן, און מיט א לאנגער, מיט האר באוואקסענער נאז. גרויסע טראפנס שווייס טריפן פון די קנייטשן פון זיין ברייטן, גלאנצנדיגן שטערן און האלטן זיך אויף צווישן די האר אויף דער שפיץ נאז. דער מחותן רעדט ווייניג, און רעדט ער א ווארט — איז עס א חסד, וואס ער טוט פון זיין זייט. ער קוקט זיך נאר צו. און רעדט ווער, קוקט ער אים אן, און דאס איז שוין גענוג... ביי ביידע זייטן טיש זיצן עוזר און מאטל. זיי רעכענען שוין הויך, מאטל פאר זיך.

— צוויי-און-אכציג האנטגעלט אין שעמעניץ.

עוזר, וואס איז, דאכט זיך, גאר געווען פארטאן אין זיין רעכענונג, כאפט זיך פלוצלינג אויף, ווי עס וואלט אים ווער אפגעבריט, מאכט צו איין אויג און קוקט אויף מאטלען:

— וואס? ווען? וואספארא צוויי-און-אכציג?

— אין שעמעניץ, לייזער רבין נישט געגעבן, הא?

— א, לייזער רבין. הונדערט צוואנציג אין גאמבין... — רעכנט שוין עוזר פאר זיך ווייטער, ווי עס וואלט גארנישט געווען.

— געלער הונט — זידלט אים מאטל אויס — "קופיעץ" מיינער, געוואלט מיך כאפן.

מען הויבט אן צו שיטן זיך מיט שטעכווערטער. די אלטע רופן זיך אן: נו, נו! — און מען קלאפט אין טיש.

דער עיקר-"רעכן-מייסטער" איז עוזרל. דאס איז אזא מין "צוויי-וועלטיג-אידל": א "חסיד'" און א "דייטש", א פראסטער און א למדן. "וואו ער קומט, האלט ער מיט", און דערפאר טאקע איז ער דער פערל אין דער משפחה. א קיילעכדיג, נידריג אידל מיט א געל קיילעכדיג בערדל. טראגט שוין א געפרעסט ווייס קראגנדל מיט א שווארצן שניפס, און רעדט, אזוי ווי דער פאטער, אפגעציילטע ווערטער. נאר רעדט ער שוין ארויס א ווארט, מאכט ער צו איין אויגל, און קוקט מיטן צווייטן אויג מיט חשד אויף יענעם, וואס רעדט צו אים. יעדן מענטש, וועלכן ער זעהט דאס ערשטע מאל, איז ער חושד. מיט אלעמען לעבט ער גוט. אליין איז ער, הייסט עס, א חסיד, דאוונט אין שטיבל און האט ליב צו טראגן אן אטלעסענע קאפאטע מיט א ווייס קראגנדל, — און, אז ער רעדט, דריקט ער שארפער אויס די ריש, אזוי ווי מען רעדט אין ווארשע. מיט מיטקאווסקין, דעם איינציגן ליטוואק אין שטאט, לעבט ער א גוטן טאג. און אז דער ליטוואק רעדט אויס אויפן רבין, שאקלט עוזר מיטן קאפ, א מאך מיט דער האנט אזוי, אז ווי מען וויל, קען מען עס אננעמען: אז מ'וויל, איז ער מסכים מיטן ליטוואק, און אז מ'וויל, באדויערט ער דעם ליטוואק, דעם אפיקורס.

עוזר איז פארטון היינט שטארק אין רעכענען און זיצט מיט וואלף "שרייבער" ביים "ריכטיגן בוך".

ווער איז דאס וואלף "שרייבער"? און וואס איז דאס אזעלכעס דאס "ריכטיגע בוך"?

וואלף שרייבער איז א איד א רעכן-מייסטער פון די רעכן-מייסטערס, א דארס, א קליינס, א מאגערס, א גארנישט. אין דעם גארנישט איז אזויפיל דא. א טראפן פון ים, און אין דעם טראפן א גאנצער ים. טרוקן איז עס. אפנים, א ברייטער, "אויסגעשטערנטער", איינגעקנייטשטער שטערן, און אין שטערן צוויי אויגן מיט א נאז, — א נידריגס, גיי נעם שטעק דיר אים אין קעשענע אריין. וועסטו דארפן אן "אלגעבריניק" צו פרעגן, וועט ער דיר פון קעשענע ארויסקרייען. וואוינען וואוינט עס — גיי פרעג גאט! נישט קיין ווייב, נישט קיין קינד. צי האט ער אמאל יא געהאט א פאמיליע, צי האט ער נישט געהאט — קיינער ווייסט נישט. דאס וואלפל דרייט זיך ארום אין שטעטל, ווי עפעס א צולאג צום שטעטל, א זאך, וואס דאס שטעטל דארף עס. האט ווער א שווערן רעכענונג צו פרעגן (נישט ווייל מ'דארף אים וויסן, נאר גלאט אזוי, ווייל עס איז טשיקאווע), קומט מען צו וואלפן. פרעגט מען אים, קנייטשט ער איין דעם שטערן, און דענצמאל זעהט זיין שטערן אויס, ווי אן אלט בלעטל פון אן אלט ביכל... און די קנייטשן פון שטערן — אלטע, אפגעריבענע אותיות, און עס דאכט זיך, אז די קנייטשן פון שטערן שטעלן זיך צוזאמען און זאגן אים אויס דעם סוד פונעם רעכענונג.

דעם דאזיגן וואלף האט עוזר צו זיי אריינגעבראכט דעם יאר-רעכענונג צו מאכן. וואלף שרייבער פרעגט נישט אויף קיין לוין — ער ווארט נאר אויף אזא רעכענונג, אז ער זאל דא זיין גבורה קענען ארויסווייזן.

אלעס, וואס די סוחרים "גיבן אויס" און "נעמען איין" — אזוי האט עוזר איינגעפירט — שרייבט מען אין א ביכל איין. אין יעדן ביכל מוז אויף איין בלעטל די "הוצאות" ווערן איינגעשריבן, אויפן צווייטן — די "הכנסה".

מילא, עוזר פירט זיין ביכל ריין, — אזוי זאגט ער, נאר מיט די אלטע איז א חורבן, שטענדיג פארלירן זיי זייערע בליישטיפטן, און קומט צו עפעס איינשרייבן, הייבן זיי אן צו זוכן אין אלע קעשענעס, און פארשילטן עוזרן אויף די "מאדעס", וואס ער האט איינגעפירט, שרייבט מען דערווייל אן אויף די שענק מיט קרייד, אדער אויפן טיש, אדער גלאט אזוי אויף א שטיקל פאפיר. דערנאך צו דעם "יאר-רעכענונג" זוכט מען אויס די שטיקליך פאפירן, מיט די שענק און בענק, וואס אויף זיי זענען די רעכענונגען אנגעשריבן, און מ'שרייבט זיי איבער אין דעם "ריכטיגן בוך".

די אלטע פארשרייבן דאך פארצוקט. אין דעם בוך מעקן זיך די שריפטן אויס, ווערט דערנאך א מחלוקה איבער די ציפערן. איינער זאגט, אז עס איז א אכט, דער צווייטער: א פינעף. אבער מערסטע מאל ווייסט מען גארנישט, וואס דאס איז אזוינס. מען פרעגט די אלטע, ענטפערן זיי: "פארדרייט אייך אייער קאפ". שיקט מען צו לייבל זייגער-מאכער נאכן "שפאקטיוול", קוקט מען אין "שפאקטיוול", ווערט אבער פון דאס ניי די זעלבע מחלוקה, און דענצמאל נעמט זיך שוין וואלף שרייבער צו דער זאך. ער. ער מאכט אן אלגעבריניג אהין און אן אלגעבריניג צוריק, און ווייזט אויס, לויט על-פי חכמת-החשבון, אז עס מוז גאר זיין א דריי, און טוט אים עפעס!

און דאס "ריכטיגע בוך" איז ביי וואלף שרייבער דאס פידעלע, אויף וועלכן ער שפילט זיין לידל אויס. ער האלט עס ווי אן אויג אין קאפ און טראגט זיך דערמיט ארום.

געזעסן איז עוזר מיט וואלף דעם שרייבער ביי דעם "ריכטיגן בוך" און האבן ביידע טיף אין בוך אריינגעקוקט. אין שטוב איז געווען א שטילשווייגעניש, וואס האט געדריקט און אינאיינעם עפעס א דרך-ארץ פארשפרייט... אויף דעם טיש, וואס איז געווען פארווארפן מיט קליינע און גרויסע פאפירן און פאפירעליך, האבן צוויי גרויסע זילבערנע לייכטער ארויסגעשטארט און האבן ערנסט געמאכט די שטוב. און די טיר האט געסקריפעט, און די דינסט האט זיך געדרייט, איז זי איז אריין מיט פולע גלעזער טיי און ארויס מיט ליידיגע.

אין א ווינקל שטוב אויף דער קאנאפע זענען געזעסן כאצקל און בערל, ר' יחזקאלס משפחה. זיי זענען געזעסן שטיל-שווייגנדיג, זיך נישט א ריר געגעבן, כדי מען זאל זיי נישט אנזען, אז זיי זאלן דא גארנישט אויסמאכן, און מיט גרויס הכנעה זענען זיי יעדע מינוט גרייט געווען צו ערפילן דעם קלענסטן פארלאנג מיט דעם גרעסטן פלייס און איילעניש, ווא- וואס איינער פון טיש וועט באפעלן. נישט איינמאל זענען זיי אליין אבער געגאנגען טרעפן, וואס מען דארף, און האבן זיך מיטאמאל געגעבן א לאז צו דער טיר. ביידע האבן זיך אנגעטראפן און האבן א גערודער געמאכט. האט זיך ווער פון טיש אומגעקוקט, האבן זיי זיך ביידע אין דער שטיל, פארשעמטערהייט פון דער שטוב ארויסגע'גנב'עט, נאר אין א פאר מינוט ארום האט מען זיי שוין ווייטער אין שטוב געטראפן זיצן אויף דער קאנאפע, און איינער האט דעם צווייטן אין דער שטיל די הענט, די פיס געקנייפט, געביסן, דער צווייטער האט אים מיט א שטאך פון א שפילקע אפגעענטפערט, אנשטאט א ווארט פון מויל אויסצונוצן.

אינמיטן דערינען דערהערט זיך פון דרויסן אן אנקומעניש. די טיר עפנט זיך ברייט און עס באווייזן זיך אידן, די שטאט-באלעבאטים, נאך אין שבת'דיגע מלבושים אנגעטון, טייל מיט ציגארן, טייל מיט לולקעס, און לאזן פון די בערד א געדיכטן רויך ארויס. די שבת'דיגע קליידער און די וואכעדיגע לולקעס האבן נישט אינאיינעם געשטימט, דאך האבן זיי צוזאמען געווארפן א חול-המועדיגן חן, א חן פון א חסיד'יש-נגידיש. די שטוב איז פול געווארן מיט רויך פון די ציגארן. און פון געדיכטן רויך האבן די צוויי ליכטפלאמען ארויסגעשיינט, דאס האט זייער בעל-הבתיש אויסגעזעהן און באחנט דעם עולם. זיי האבן געזאגט דעם ברייטן "גוט-וואך" און האבן פארנומען, יעדער נאך זיין שטאנד נאך, פלעצער ארום דעם טיש. די טיר האט איצט מער געסקריפעט — און פון שטוב איז איצט, מיטאמאל אוועקגענומען געווארן דער פריערדיגער דרך-ארצדיקער גייסט, וואס האט געהאט די שטוב אנגעפילט, אזוי, אז בערל און כאצקל האבן זיך מיטאמאל מער היימישער געפילט און פריי געלאזט די צונגען אנשטאט זיך צו קנייפן. די שטוב איז צוריק שטוב געווארן, מען האט באלד די רעכענונגען אראפגענומען, וואלף שרייבער האט געכאפט דאס "ריכטיגע בוך", און איז דערמיט ערגעץ וואו פארשוואונדן געווארן.

איינער א הויכער איד מיט א לאנגער ברייטער בארד, וועלכער האט גערעדט מער מיט די הענט ווי מיטן מויל, און יעדערן מיט אן עזות'קייט דאס מויל פארקלאפט, איז געווען דער ראש-האמעדבארים: אזוי ווי די שטאט, זאגט ער, האט קיין פרנסה נישט, און מ'דארף נויטיג א רבין אין שטאט, אז חסידים זאלן האבן וואוהין אריינצוקומען אויף א יום-טוב, אויף א שבת, און אז עס זאל א לעבן ווערן, גיט ער אן עצה, אז מען זאל דעם טריסקער רבין, וואס האט זיך איצט פון ברודער אפגעטיילט, אין שטאט פארבעטן. דער טריסקער רבי וועט באשטיין, — ער ווייסט עס אויף געוויס — נאר מיט דעם תנאי, אז מען זאל אים דעם רבס בית-מדרש אוועקגעבן, און דער שטאט-רב זאל אים א קוויטל ארויסגעבן, אז סנדקאות געהערן צום טריסקער רבין.

— און אונזער רב לעבט נישט ביז הונדערט און צוואנציג יאר? דו, קהילה-מענטש, מן-הסתם האסטו אפותיקי פון דיינעם באקומען, — האט געשריען אהרן-לייב שוסטער, א חבר'ה-מאן אין "נושאי-המיטה", א בלינדער אויף איין אויג, שוין האלטנדיג דעם שטעקן אין דער האנט אנטקעגן דעם הויכן אידן.

אהרן-ליב שוסטער האט געהערט צו דער "חבר'ה מענער". די חבר'ה מענער, אדער די כאטווע אייצים וועשואווי מאים, מיט, ווי מען האט זיי אין שטאט גערופן, האבן געהאלטן פארן רב; און די טריסקער חסידים אבער, האבן זייער רבין געוואלט אין שטאט אריינברענגען.

— מענדל-ליב, פון ווען אן ביסטו מיר אזא מאכער געווארן? האסט שוין קיין פרוטה נישט און ווילסט ווייטער א ביינדל אפלעקן? הא? — האט צום הויכן איד געזאגט איינער א קצב, וואס האט אמאל געלערנט מיט אים אין איין חדר.

— אומעטום זענען זיי דא, די פויערן, מען פרעגט אייך נאכנישט קיין שאלה. אז מ'וועט אייך פרעגן, וועט איר ענטפערן, — האט דער הויכער איד געזאגט, ארויפרוקנדיג זיך העכער צום טיש צו.

ר' יחזקאל, דער דאזאר, דער בעל-הבית פון שטאט, איז זיך געזעסן און האט אויסגעהארכט די מחלוקת און האט שטיל געשוויגן, קוקנדיג אויפן מחותן, וואס וועט ער זאגן.

— צווישן אונז רעדנדיג, ווער קומט צו "אים" היינט אהער? וואספארא נאמען האט ער? און וואס איז ער אין אמת'ן? — האט דער הויכער איד פארשטיין געגעבן ר' יחזקאלן אין דער שטיל.

— גוט-וואך! — גיט מיטאמאל א קלונג אין שטוב, און דער "גוט-וואך" איז עפעס געווען, גאר א באזונדערער, — ער איז נישט בטל געווארן צווישן די אנדערע גוט-וואכס. טייל האבן זיך אומגעקוקט צו זעהן, ווער דאס איז, און געווען איז עס ר' יצחק אידלס. ר' יצחק יודלס איז א איד מיט א באזונדערן "מיין". איזן איז עס א קליין אידל, נאר א ברייטס מיט א דיג בייכל, וואס רעדט נישט, נאר עס קוויטשעט זינגענדיג; עס קוקט נישט, נאר עס באפעלט מיט די אויגן. אז עס וויל, איז עס גוט ווי א טייבל, און שלעכט ווי א שלאנג. שטענדיג די ציגאר אין מויל, מעג זי זיין אנגעצונדן, מעג זי זיין אויסגעלאשן, און דאס ריטשן זיינס מיט די פיס זאגט אן א פערטל שעה פריער, אז ער קומט... יעדערן דוצט ער, מיט אלעמען איז ער "פאן בראט". ער פירט די ראלע פון א גרויסן חסיד, און זאגט אלעמען מוסר, און אלע האבן מורא פאר אים, ער האלט גאנץ ווינציג פון די אלע רבנים, וואס אידן האלטן פון זיי, ער מאכט זיי אוועק מיט דער האנט. מיט דעם שטאט-רב איז ער אין א באשטענדיגער מחלוקת.

טרעפט זיך א שאלה, פסקנט ער אליין. זאגט אויפן רב, אז ער איז א גראבער יונג און אלע הארכן אויס, און וואונדערן זיך און האבן מורא פאר אים.

עוזר, וואס איז די גאנצע צייט געווען קאלט אין האט זיך אויסגעהערט רואיג, איבער וואס מען קריגט זיך, דערזעהענדיג ר' יצחק אידלס, וועלכער פלעגט אים אלעמאל אויף די פלייצעס קלאפן אין שטיבל, איז גאר אן אנדערע מענטש געווארן, — א חסיד.

— וואס איז, מען פרעגט אייך נאכנישט — האט ער געשריגן צו די באלעבאטים.

ר' יחזקאל און ר' חיים ראזנקראנץ געהערן צו די באלעבאטים. זיי דאווענען און חבר'ן זיך מיט די באלעבאטים. זיי קענען אפילו נישט לערנען, נאר זיי זענען יאדייע-סויפער. זיי זענען פון די באלעבאטים, וואס האבן דרך-ארץ פאר א למדן און ווערן בטל פאר זיי. א איד א למדן זאגט א ווארט, כאטש עס איז נישט אזוי גלייך, וואס פון אונז איינער טאר דאס נישט זאגן, דאך מן-הסתם ווייסט ער וואס ער זאגט. דערפאר האט ר' יחזקאל שטיל געשוויגן כאטש ער האט מיטגעהאלטן מיט די באלעבאטים.

ר' יחזקאלס האפענונג איז געווען צו האבן א קינד א למדן, א מענטשן פון "יענער וועלט", וואס זאל זיצן און לערנען, און ער האט טאקע דערפאר ר' יצחק אידלס פאר א מלמד צו זיינע קינדער געהאלטן. דער עלטערער זון איז אבער נאך בחור'ווייז אין געשעפט אריין, "צוגעכאפט זיך", און צו ביסלעכווייז די תורה פארלאזט. איינס נאר איז אים נאך איבערגעבליבן, — וואס ער האלט זיך פאר א חסיד, דאוונט אין שטיבל און חבר'ט זיך מיט ר' יצחק אידלס. און איצט, זעהענדיג, אז זיין עוזר און מאטל האלטן מיט מיט ר' יצחק אידלס, מיט די חסידים, האט עס דעם אלטן הנאה געטון: חסידים, עס איז עפעס גאר אנדערש — פאר זייער רבין... און ר' יחזקאל האט זיך גארנישט אנגערופן.

ר' יחזקאל האט פאר זיין אינגסטער טאכטער, די בת-זקנים, לאה'לע, געוואלט א למדן און א בעל-ייחוס פאר אן איידעם זיך נעמען, אז דער איידעם זאל קעסט עסן כל-ימיו און תורה לערנען, אז אויף דער עלטער, ווען ר' יחזקאל וועט אינדערהיים שוין זיצן, זאל ער אין דער שטוב דעם קול-התורה הערן. ער האט די זאך איבערגעגעבן ר' יצחק אידלס. ר' יצחק אידלס "גוט-וואך", וואס האט אזוי קלינגענדיג אין שטוב אפגעקנאקט, האט דעם אלטן עפעס הנאה געטון. אין זיין הויז — חסידים, און דער אלטער האט שוין גענומען פאנטאזירן וועגן דעם איידעם דעם למדן. ער האט זיך אויפגעהויבן און אריבערגעוואונקען צו דעם מחותן ר' חיימען, אז ער זאל מיט אים אין א צווייטן שטוב אריין (אזוי איז שוין איינגעפירט ביי די אלטע, אז קיינער שטעקט נישט די האנט אין קאלטן וואסער אריין, אז דער צווייטער ווייסט נישט דערפון). ר' יצחק אידלס האט נאך א לאנגן אומקוקן צו דער "חבר'ה" א ווארט געווארפן:

— איילט אייך נישט אזוי, און וואו זענען מיר עפעס? — און איז מיט שארנדיגע טריט אין די צווייטע שטוב אריין צו די אלטע.

— ר' מרדכי קוינסקעוואליער שרייבט דאך מיר, אז איר האט זיך מיט אים געזעהן אין טריסק, אז איר קענט זיין בחור, נו, וואס דארף מען מער?

און פון דער שטוב האט זיך געהערט אהרן-ליבס קלאפן מיטן שטעקן אין טיש: "גע'הרג'עט קענען זיי ווערן, איידער"...

די ווייבער האבן זיך אין עסשטוב ביי מלכהלען, ר' יחזקאלס ווייב, פארזאמלט. עס איז א מנהג ביי מלכהלען אין שבת צו-נאכטס פון גרויסן רעכענונג אויף פסח דאס לעצטע שמאלץ אויסצולאזן. אין יענער שטוב זיצן די מאנספארשוינען ביים יאר-רעכענונג, עס הערט זיך פון דארט א שטיל גערויש, וואס זאגט אויס די ערנסטקייט פון אינעווייניג. די דינסט דרייט זיך, טראגט אריין גלעזער טיי און נעמט ארויס ליידיגע גלעזער, און יעדעס מאל, ווען די טיר עפנט זיך, שלאגט פון דארט ארויס א רויך פון ציגארן און א ליארעם, וואס פארשטומט אויף א וויילע די ווייבערישע געשמועסן, און די ווייבער קריגן דרך-ארץ פאר "דרינען"... דא, אין דער שטוב, זיצן די ווייבער און מאכן זיך "נאריש" אין דריידל. אין דריידל הייסט עס, אבער זיי שפילן גאר אין "זעקס און זעכציק" מיט א טאליע קארטן, וועלכע די מאנספארשוינען האבן די קינדער געגעבן צו שפילן זיך. די אינגלעך שטייען ביי די מאמעס און ציען "קאנגעלט", די מאמעס שטופן זיי אפ פון זיך, און די אינגלעך שטייען אלץ ווייטער און טוען דאס זייעריגע. אינמיטן קומט גאר צו לויפן א אינגל, כאפט ארויס דעם "קאן" פון טעצל און אנטלויפט וואו דער פעפער וואקסט — און גיי טו אים עפעס!

דער אלטער דור ווייבער טראגט טיפע הויבן מיט פארשידענע קאלירטע בענדער און ברייטע שטערן-טיכלעך, וועלכע זענען אין שפיצן אויסגעשניצט, און אין יעדע שפיץ פינקלט זיך אן אנדער צירונג: אין איין שפיץ — א רויטע קרעל, אין צווייטן שימערט א בריליאנט, און דאס ווארפט איבער דעם אלט געקנייטשטן, גלענצנדיגן שטערן א שבת-מלכה-חן; דער יונגער דור טראגט שוין שייטלעך מיט פארשידענע מאדנע לאקן און די צירונג אין די שייטלען אריינגעשטעקט. די קליידער זענען מערסטנטיילס פון פערסישע טיכער-שטאף אין פארשידענע קאלירן, וואס איז דענצמאל די מאדע געווען, און געמאכט זענען זיי אויך געווען נאך דער דענצמאלדיגע מאדע — פאלדן אויף פאלדן, איין פאלד אריין מיטן קאפ אין די צווייטע; דא מישן זיך די פאלדן אויס און לייגן זיך צוזאמען, דארט צעגייען זיי זיך שוין אין צוויי באזונדערע וועגן. אויף די הערצער טראגן זיי אלע "הארץ-ברעטלעך". דאס איז א לאנג פירקאנטיג שטיק סאמעט, אויף וועלכן עס זענען אויפגעהאנגען ווי אויף א שילד די מתנות, וואס דאס ווייבל האט באקומען, ווען זי איז א כלה געווען. איטע די שנור, גאלדעלע די טאכטער זענען געזעסן איינע אנטקעגן די צווייטע און ביידע זענען זיי געווען שטיל (ווארעם זיי זענען ברוגז צווישן זיך, היינט איז דער רעכענונג...). און אז איינע האט זיך פון איר ארט אויפגעהויבן, האט די צווייטע עפעס מאדנע די ליפן פארקרימט, די אויגן צום באלקן פארגלייזט און לייכט אפגעזיפצט. דאס איז געווען א מין ברוגז-מינע.

זיי האבן געשפילט און דער אנפירער פון שפיל איז געווען א אידל, א "דייטשל", אן "איינגייער" און א "ארויסגייער" ביי מלכהלען, ווי אין אנדערע הייזער. גערופן האט מען אים אויך "דאס ווייבעריש אידל". שוין דענצמאל האט ער געטראגן דייטשמעריש, א קורץ רעקל און אזא מין זיבן-קאנטיג היטל מיט א גלאנצנדיגן דאשעק. געטראגן האט ער דייטשמעריש נישט אזוי לשם דייטש, נאר ווי איבער גלאט אזוי, ווייל עס פאסט פאר אזא מין ווייבעריש אידל צו טראגן "דייטש". געוואוסט האט ער צו יעדער קרענק אזא מין רפואה, וואס ער פלעגט עס אנרופן "קארפוס דעליקטו". מיט די דייטשן רעדט ער פויליש, און שרייבט "פראשעניעס" אויך אויף פויליש, דערפאר פלעגט מען אים אין שטעטל רופן "מאכער". איזן איז עס אזא מין אידל, וואס אומעטום קומט עס, אומעטום איז עס היימיש, וואס אלעמען זאגט ער "דו" און וואס אלע זאגן אים "דו". צום מערסטנס פלעגט ער זיך חבר'ן מיט ווייבער, און עפעס אזוי ווי אים וואלט מען מתיר געווען, פארברענגט ער צווישן זיי פראנק און פריי. ער ווייסט פון זייערע סודות, און עס מאכט גארנישט אויס — "א האלבע אידענע". אלעמען פלעגט ער אייננעמען מיט זיינע גלייכע ווערטלעך. ער האט גערעדט, האט מען געלאכט, כאטש עס איז מער נארישער געווען ווי לאכעדיגס. ער פלעגט זיך דעם קאלנער פון פאלטא אוועקשטעלן, דאס היטל זיך פארדרייען, מאכן זיך דרעמלען און דאס בערדל פלעגט זיך שאקלען, — איז גענוג געווען, אז עס זאל ברענגען צום געלעכטער.

היינט, שבת צו-נאכטס פון גרויסן יאר-רעכענונג, איז אים אוודאי געקומען, אז ער זאל זיך געפינען ביי ר' יחזקאלן. פון קיך טראגט זיך א ריח פון געפרעגלטע שמאלץ, און געוואוסט האט ער, אז נאכדעם רעכענונג וועט זיין די גרויסע מלווה-מלכה, ווי עס איז שוין דער מנהג ביי ר' יחזקאלן פון קדמונים אן.

ביי א ווינקעלע טיש איז געזעסן לאה'לע, דאס כלה-מיידל. פון די פרישע גערייטלטע באקן האט דאס יונגע בלוט ארויסגעקושט זיך... אזוי אז, ווי דאס בלוט פון א רויז, וואס רויטלט זיך אויף דעם סאמעט-בלעטל, ווען די זון גליט דערויף. די אויגן שטילע. רואיג זענען זיי פאר זיך געווען איינגעפאסט אין דעם ברייטן גרויסן אויגנלאך, און דאס דיניטשקע ציטערנדיגע הייטל האט געהיט דאס אויג. דער אויבער-שומר, די שווארצע ברעם, וואס הענגט אויף דעם ראנד פון דעם גרויסן ווייסן שטערן, וואס זעהט אויס ווי א מענטשן-קרוין פון גאט געשענקט, האט זיך אין דער שטיל דעם אויג צוגעקוקט און אלעם דעם אויג נאכגעמאכט... די האר אין צוויי צעפ פארפלאכטן, חנעוודיג און מיידל-ציטערנדיג האבן זיי זיך איבער אירע איידעלע ציטערנדיגע אקסל אראפגעלאזט. זי איז געזעסן פאר זיך, און א כלה-חן האט פון איר געזיכט אראפגעלויכטן צנועהדיג און שטיל שווייגנדיג. יעדעס מאל, ווען עס האט זיך געהערט דעם דייטשלס קול, האט איר הארץ לייכט אויפגעציטערט, און די יונגע ברוסט האט דענצמאל לייכט זיך באוועגט. זי האט מורא געהאט, אז דאס דייטשל זאל זי נישט טשעפען, נאר באלד איז אויף איר אויך די צייט געקומען.

— ווייסט, דער שדכן זיצט דערינען מיטן טאטן און שמועסן וועגן א שידוך.

זי האט דעם קאפ אראפגעבויגן און אים פון זיך מיט אירע לייכטע ווייסע הענט אפגעשטופט.

— אזוי ווי עס קען אויף דער לבנה ראש-חודש-רעטעכליך וואקסן, אזוי וועסטו דעם חתן קריגן.

אין שטוב האט געקלונגען א געלעכטער.

לאה'לע האט זיך פלינק פון טיש אויפגעכאפט און איז פאר חרפה פארשוואונדן געווארן.

אויף די ווענט פון דער גרויסער, לאנגער קיך האט דאס קופער אראפגעפונקלט. און איין ראנדל האט איבערגעווינקט צום צווייטן, וואס איז געהאנגען קעגן אים אויף דער צווייטער וואנט. די דיגע בייכיגע בעקנס, די קופערנע אויסגעצויגענע בראטפאנען, די הויכע קריגן מיט פארשידענע שנויצן האבן בעל-הבתיש פון די ווענט אראפגעהאנגען, פארשפרייט ארום זיך א היימישקייט און דערציילט פון גוטע געוועזענע צייטן... אין אויאוון פלאקערט עס, און טיפע ברייט בייכיגע קופערנע טעפ שטייען און קאכן און קאכן, און דער פרישער, פעטער גריוון-גערוך לייגט זיך איבער דער קיך און דערציילט עפעס פון היימישע זאכן... אויף דעם לאנגן פליישיקן טיש, וועלכער איז מיט א לאנגן קופערנעם בליך באקלאפט, שטייען אנגעשטעלט טיפע בעקן, קליינע און גרויסע, גרייט דאס שמאלץ אין זיך אריינצונעמען.

ביי דער קיך אין א ווינקעלע זיצט רחל-לאה, די איינגייערין. א הויכע, אלטע אידענע מיט ווערצעליך אויף דער גאמבע, און צוויי-דריי לאנגע האר ציען זיך פון די ווערצליך ארויס. די אלטע, גרויע קאץ ליגט אין איר שויס און לעקט איר די איינגעדארטע ביינערדיגע הענט. ארום איר שטייען מלכהלעס אייניקלעך, אינגלעך מיט מיידלעך, טייל אין הייזליך, טייל אין קליידליך, טייל אין שירצליך, טייל אין ציצה-כנפותליך, און הארכן אויס, וואס די באבע דערציילט, א מעשה מיט א "פייערדיגן הענטל ביים שמאלץ פרעגלען".

אמאל, שוין לאנג, דערציילט זי, האט א אידענע שמאלץ אין א פייערקע געפרעגלט, האט זי דעם טאפ פון פייערקע ארויסגענומען, זעהט זי, עס שטעקט פון פייער א פייערדיג הענטל ארויס, און עס הערט זיך א שטימע: "גוטע פרוי, גוטע פרוי, גיב מיר א פאר גריוון, וועט קיין עין-הרע אין שמאלץ נישט אריינקומען". האט זי טאקע אזוי געטון. האט זי אנגעהויבן גיסן שמאלץ. גיסן איין טאפ, גיסט צוויי, גיסט דריי, גיסט זעקס, גיסט אכט, גיסט צען, ביז זי האט שוין מער קיין טעפ נישט געהאט — האט עס אויפגעהערט.

די קינדער הארכן אויס און ווארטן מיט שרעק ביז מען וועט דעם טאפ פון די פייערקע ארויסנעמען, אז זיי זאלן כאטש זוכה זיין צו זעהן דאס פייערדיגע הענטל.

דערווייל שלאפט רחל-לאה איין, און די אלטע הויב (א גלגול פון מלכהלעס, די בעל-הבית'טעס הויב) מיט די אלטע, ברייטע בענדער לאזן זיך איר איבערן אלטן, איינגעקנייטשטן שטערן. דענצמאל נעמט א אינגל און שטעקט דאס הענטל אויס און גיט א צופ די אלטע באבע ביי די האר פון ווארצל.

— האב, האב, האב — מאכן די אלטע, איינגעשרומפענע אויסגעדארטע ליפן, און פרואוון כאפן דעם קינדס פינגערל אין דעם אנציינערדיגן מויל אריין.

— באבעשי, פארוואס וואקסן אייך די האר אויף די ווארצעליך? — פרעגן די קינדערלעך.

— ווייל איך מאך מיר אליין הבדלה, און טרינק פון הבדלה-וויין, — ענטפערט די אלטע מיט א האלב-פארשלאסענע אויגן און מיט א אלט פארקרימט געלעכטערל אויף די אלטע פארקרימטע ליפן.

און ווען די אלטע מאכט זיך נאריש מיט די קינדער, איז כאצקעלע, דאס עלטסטע אייניקל, א אינגל פון א יאר צען, שטארק פארנומען מיט א דריידל גיסן. אין דער קיך האט ער אן איינגעבויגענע לעפל מיט צין אריינגעשטעלט, און איצט פאקט ער די פארעם אין א הויפן זאמד איין.

און דארט ביים אנדער ווינקל קיך, ווייט פון יום-טובדיגן, זיצט יענטע דאס דינסטמיידל ביי א גרויסן עמער מיט וואסער און שיילט די קארטאפליעס, וואס ליגן אין איר שויס, און ווארפט זיי אין אן עמער וואסער אריין, צו די גרויסע מלווה-מלכה...

נאטע הינטער איר צופט זי ביי די בלוט-שפראצנדיגע האנט: — יענטע, וואס וועט זיין?...

— זאלסט אזוי לעבן, ווי דו וועסט מיט מיר חתונה האבן...

דער מתנגדישער רב און דער חסיד'ישער רבי: קאפיטל פיר

עס איז געקומען ל"ג-בעומר.

און די גוטע מוטער ערד, וואס האט מיט איר חסד אויף זיך דער שטאטס הייזליך געטראגן און אלץ, וואס געפינט זיך אין זיי און אויסער זיי, האט זיך מיט גאטס לייטזעליגקייט ערפרישט, באקליידט פון קאפ ביז די פיס מיט גרעזליכס, בלעטעלעך. גרינינקע קעפעלעך האבן זיך פון אונטערן געהילץ, פון אונטער שטיין און ביין ארויסגעריסן, געשפראצט, און מיט א ליבע, פרומער מינע האט זיך דאס גרעזעלע געשאקלט אהין און אהער און גענאגט זיין ביסל בידנע ח'יונה פון דער מוטער ערד. און די מוטער ערד האט אירע פולע בריסטן אויסגעשטעלט און אנגעזויגן און אנגעקארמעט יעדעס אפענע מיילעכל, וואס האט נאר בדעה געהאט צו זויגן. אלץ ארום, טאטע אין הימל, האט מקיים געווען דיין שליחות, געהארכט און געטון דאס, וואס דו האסט זיי באפוילן פון ששת-ימי-בראשית אן: דאס גרעזעלע איז געוואקסן, געצויגן זיך, ווייל זיין מצוה איז צו וואקסן, די פויגעליך האבן זיך זייער נעסט געמאכט איבער די פענצטערליך פון דער אלטער ווייבערישער שול און האבן א גאנצן טאג אין דיין פרום בית-המדרש-געסל, פון וואנעט עס טוט זיך הערן דער הייליגער קול-התורה, ארומגעשפרונגען, ארומגעטאנצט פון דעכל צו דעכל, אויפן פענצטער פון אלטן בית-מדרש אונטערגעשפרונגען, א קדושה געכאפט, א שמיי-ראבא, א ווארט תורה אונטערגעכאפט, און אוועקגעשפרונגען, אויף דער ערד זיך געשטעלט מיט א קוויטש — ברכה, און געכאפט א קרישעלע בייגל, זעמל, פוטערברויט, א, וואס א חדר-אינגעלע האט דעריבער א ברכה געהאט געמאכט, און איז דערמיט אוועקגעפלויגן און מיט דעם זייערע נשמות, וואס זענען געווארן פארוואגלט אין פייגלעך, מתקן געווען.

און דיינע הימלען אין דער הויך האבן זיך אויסגעצויגן, איינער אין דעם צווייטן אריינגעפלאסן, און גאנץ ווייט און ברייט אין פרעמדע לענדער אריין האבן זיי זיך פארבלאנדזשעט און באשיצט דיין קליין וועלטל, אזוי ווי דו האסט זיי אנגעזאגט פון אנהייב אן. און דאס וואסער הינטערן שטעטל האט זיך ווי א שטיל געבעט, מיט וועלכן ער וואלט דיך דאנקען געוואלט, טאטע איינציגער, פאר אלץ, געגאסן כוואליע-אויס, כוואליע-איין, פון פרעמדע לענדער אין פרעמדע לענדער. דורכרייזנדיג, האט עס א שטילע, לאנגע געשיכטע דערציילט אויף א וואסערשפראך. און פון וואסער זענען אויפגעגאנגען באהאלטענע טויאוואלקן און האבן באהויכט דיינע פעלדער, וואס האבן זיך אין דער לענג און אין דער ברייט אויסגעשפרייט. די טויאוואלקן זענען געלעגן איבער די פעלדער גאנצע נעכט און זיי אנגעטרונקען און באפרישט. און פון די פעלדער האבן זיך געטראגן באהאלטענע ריחות אין דער לופט ארום און פארפולט מיט לעבן, ערקוויגט און ערפרישט יעדעס דיין באשעפעניש, וואס זיי האבן אויפן וועג געטראפן.

ל"ג-בעומר. אין דער גאס פאר טיר און טויער זיצן ווייבער, בעל-הבית'טעס מיט שטריקנאדלען אין די הענט, שטריקן זאקן און דערציילן מעשיות. און די חדר-אינגלעך, וואס זענען אין שטאט איבערגעבליבן, שטייען ביי זיי און ציען די מאמעס שירצן: מאמע, א צווייער!... די פרומע רביצין, אנגעטון אין חול-המועדיגן ווייסן שאל, זיצט פאר איר טיר, ארום איר די כלי-קודש-ווייבער — די שוחט'קע מיט דעם חזן'ס ווייב. אויף די פאר איינציגע ביימער, וואס זענען פארווארפן אין געסל (וואס קיינער ווייסט נישט, ווער עס האט זיי דא איינגעפלאנצט), ציען זיך חדר-אינגלעך און רייסן צווייגליך. פון פעלד קומען צו גיין בארוועסע אינגלעך מיט פעק געלע פעלדבלומען אין די הענט, און רופן אין דער גאס:

נא דיר בלומען, גיב מיר קנעפ,

נא דיר בלומען, גיב מיר קנעפ!

די קינדער קומען אן צו לויפן, רינגלען זיי ארום, רייסן אפ די קנעפלעך פון די הייזליך, פון די קאפאטקעליך און קויפן בלומען, קערן זיך אום צוריק צו זייערע מאמעס מיט הענט בלומען און אראפגעלאזטע תחתונימליך...

אינמיטן מארק ווערט פלוצלינג אויסגעשפרייט א לאנגע, ברייטע פלאכטע, און עס דערהערט זיך א קאטערינקע שפילן. קינדער קומען אן צו לויפן פון אלע עקן, דערנאך עלטערע מענטשן. מ'שטעלט זיך ארום, מען רינגלט ארום, און איינער אין א פארדרייטן הוט אן א דאשעק, אנגעצויגן אין עפעס א מין געשטריקט העמדל און אנגעגארטלט אין א ברייטן פאסעק, אין שיך און זאקן, דרייט זיך ארום און ארום דעם רעדל מיט א קאנטשיק אין דער האנט און האקט איבער די קעפ, און ווארפט היטליך אין די קופקע אריין, און די קאטערינקע שפילט צו. פלוצעם ווייזט זיך א הויכער יונג אין א אפגעקרייט פנים, אנגעטון אין א פאר גאנצע הויזן פון אויבן ביז אראפ, מיט א זייגער אויסגעמאלט אויף די הויזן אויף די סאמע "זייט-מיר-מוחל"... אויפן בויך שטעלט ער זיך ארויף א הויכן דראנג, און אויפן שפיץ דראנג לעבט א גאנצע משפחה, וועלכע מאכט נאך קונצן דערצו. די קאטערינקע שפילט צו, און דער מענטש מיט דעם קאנטשיק אין דער האנט קלאפט איבער פנימער, איבער נאקעטע קעפ. עס ווייזט זיך א האלב נאקעט מיידל אין א קורץ קליידל ביז צו די קני, מיט בלאנדע צעלאזטע האר, פארקעמט און איינגעפלאכטן מיט פארשידענע קייטעלעך און קמיעות, מיט א חנעוודיג נעזל, און א פאר רויטע בעקעלעך, און ברעכט זיך אין א רייף... ס'ווייזט זיך נאך איינער, וואס שלינגט שווערדן איין, איינס נאכדעם צווייטן, און דערנאך קומט א צווייטער און שלעפט אים גאר פון מויל ארויס, אנשטאט די שווערדן — לאנגע טיכלעך מיט ווייבערישע קאפקעס, און גיי פרעג זיי קשיות! און די קאטערינקע שפילט צו, און דער מענטש מיטן קאנטשיק קלאפט איבער די קעפ, איבער פנימער.

געווען איז אמאל א איד א שניידער אין שטאט. מען האט נישט געוואוסט, פון וואנעט עס קומט א איד, און וואו אהין עס גייט א איד. ער איז געווען איינער פון די טויזנט, וואס זייער לעבן גייט ווי א שאטן דורך פאר אונזערע אויגן וואס קיינער מערקט נישט נישט זייער געבוירן ווערן, און נישט זייער שטארבן. דאס ברויט, וועלכעס זיי עסן, מוז וואקסן אויף באהאלטענע פעלדער, און דאס פלייש, וואס זיי עסן, מוז זיין פון אזעלכע בהמות, וואס פיטערן זיך אין פארבארגענע לאנקעס, — אז נישט וואלט מען זיך אמאל געפרעגט, וואו איז דאס ברויט אהינגעקומען פון די פעלדער? וואו זענען די בהמות אוועקגענומען פון די לאנקעס?...

א איד, א שניידער, מיט קיינעם נישט געהאט קיין געשעפטן, אויסער מיט איין גאט, זיין באשעפער. די נאכט דעקט נאכדעם הימל צו, ווען דער שניידער גרייט זיך אין בית-מדרש אריין. באהאלטן הינטער אן אויאוון, ביי א שראנק ספרים, דאנקט ער זיין באשעפער דערפאר, וואס ער האט אים באשאפן, פאר דעם ברויט, מיט וועלכן ער דערנערט זיך, און פאר דעם חסד, וואס ער וועט טוהן מיט אים נאך זיין טויט און וועט אים צונעמען צו זיך. קיינער זעהט נישט ווען עס גייט א איד א שניידער אין בית-מדרש אריין, ווען עס זיצט א שניידער ביי א פויערס סערמיענגע. און זעהט מען אים, דאכט זיך, עפעס שוין אזוינס א געוויינלעכעס, ווי דער קלאץ, וואס שטייט אינמיטן מארק. עס פרעגט שוין קיינער נישט, צו וואס שטייט א קלאץ? צו ווען א קלאץ?

זיין ווייב, חנה די שניידערין, האט אויף זיך גענומען א מצוה בירושה (איבערגענומען פון דער מאמען עליה-השלום, און די מאמע פון דער באבע, און אזוי איין דור נאכן צווייטן): יעדן פרייטאג פארנאכט אין דער אלטער ווייבערישער שול צוויי ליכטליך אנצוצינדן. עס האט קיינער נישט געפרעגט, ווער עס צינדט אן די צוויי נשמה-ליכטליך, וואס פינקלען זיך יעדן פרייטאג-צו-נאכטס פון דער אלטער ווייבערישער שול אראפ, צי זענען די אלטע בעל-הבית'טעס פון די קברים אויפגעשטאנען? מען וואלט זיך מער געוואונדערט, אז מ'וואלט אמאל אזוי אין א שיינעם פרייטאג-צו-נאכטס די צוויי ליכטליך נישט געזעהן. וואלט מען דעמאלט באמערקט, אז עס פעלט עפעס אין דער שול (כאטש וואס, וואלט קיינער נישט געקענט טרעפן). און פאר די צוויי ליכטליך, וואס די פראסטע מאמעס צינדן אזוי לאנג אן איינע נאך די צווייטע, האט זיי גאט באלוינט און האט זיי אפגעגעבן איין ליכט, ר' דוד'ל, דעם רב פון דער שטאט.

נאך א לאנגער צייט, ווי חנה די שניידערין האט קיין קינדער נישט געהאט, האט גאט דערהערט איר געבעט און האט איר א זון געשאנקען. זי האט אים א נאמען געגעבן ר' דוד'ל, און דאס איז טאקע ר' דוד'ל, דער היינטיגער רב פון שטאט.

באלד פון קליינערהייט אן האט זיך דוד'ל ארויסגעוויזן אנדערש פון אנדערע קינדער. א סידורל וואס דער טאטע האט אים געקויפט "אלף-בית'" זיך אויסצולערנען, האלט ער נאך אין דער בוזעם-קעשענע ביז היינטיגן טאג. אן א פארדעקטן קאפ האט ער אין וויגל נישט געוואלט איינשלאפן. נאכן יאר האט ער שוין די ברכה געפלאפלט איבער דער מוטערס ברוסט.

געלערנט אין חדר מיט גרויס התמדה. נישט פלינק איז דער קאפ, נאר דאס, וואס קומט אריין, גייט שוין נישט ארויס, און פרום, אפגעהיטן, ער גייט זיך זיין "אקסנשריט", נישט אויף קיין האר פון שולחן-ערוך אפצוטרעטן.

הונדערט און איינמאל האט ער די הוראה גע'חזר'ט און געליינט זי אויסנווייניג מיט די העראט, מיטן פינגער געטייטלט, פארבונדן די אויגן, אויפן טאוול, וואו יעדער אות שטייט.

אז ר' בערל זכרונו לברכה, דער אלטער רב פון דער שטאט, איז נפטר געווארן און האט נישט איבערגעלאזט קיין ממלא-מקומו, נאר א דערוואקסענע יתומה, וואס מ'דארף זי חתונה מאכן, האבן באלעבאטים אנגעהויבן צו רעדן, אז דוד'ל זאל חתונה האבן מיט דער יתומה און ממלא-מקום זיין.

חסידים זענען געוועזן קעגן דעם: לייזער שניידערס זון פאר א רב? באלעבאטים אבער, וואס האבן געוואלט די זכיה האבן צו זעהן, אז איינער פון זיי איז עולה-לגדולה, האבן זיך איינגעשפארט. עס האט זיך געמאכט א שטארקע מחלוקה. נאר איינמאל האבן זיך די באלעבאטים צוזאמענגענומען אויפן בית-עולם, געשטעלט א חופה דוד'לען מיט דעם רבס יתומה, און אריינגעקלאפט אין קבר אריין: "מזל-טוב, אייער איידעם איז ממלא-מקום!"

חסידים האבן מורא געהאט פאר בושעס-האמעס, האבן זיי שטיל געשוויגן און האבן געווארט ביזן ערשטן רגל — וואו אהין וועט ער פארן?

ר' דוד'ל אבער האט געהאט זיין גמרא און יורה-דעה און איז זיך געזעסן אינדערהיים און האט יום-ולילה געלערנט. דער רב האט זיך געפירט בעל-הבתיש: געווען א חבר'ה-מאן אין דער חבר'ה תהילים, יעדן פארטאג אויפגעשטאנען און געזאגט מיט די באלעבאטים תהילים ביז צו עלעס-האשאכער; מיטן ערשטן מנין געדאוונט, במנהג אשכנזים, און יעדן ערב ראש-חודש יום-כיפור-קטן אפגעריכט אין דער קאלטער שול.

חסידים האט עס שרעקלעך פארדראסן, און אזוי ווי זייער שטייגער איז, האבן זיי זייער נוהג קולות געווען אין אים און נישט אנדערש אים גערופן ווי "דוד'ל שניידער". א, א חסיד האט אים אמאל אויף א ברית-מילה באליידיגט און האט אים "שניידעריונג" גערופן. באלעבאטים האבן דעם חסיד געוואלט קורע-כדג עע זיין, נאר דער רב האט זיי איינגענומען מיט גוטן, און פון דעמאלט אן חתמ'עט ער זיך: "אני-הקטן דוד כיט".

חסידים, די וואס האבן אים אינאיינעם אין בית-מדרש געלערנט, האבן נישט געקענט פועלן ביי זיך אים צו זאגן "רבי", און זענען געגאנגען פון דער ווייטנס. ער האט זיך אויך פון זיי דערווייטערט, האט זיך געהאלטן מיט די "כויטווע אייצים וועשואווע מאים" און נאך זיי נאכגעפארשט. פאר זיך אליין האט ער נישט געקענט לערנען, — דאס, וואס ער האט שוין געוואוסט, האט ער געמוזט איבערגעבן דעם צווייטן. יעדן פרייטאג-צו-נאכטס פלעגן זיך די באלעבאטים צוזאמענקומען אין בית-מדרש אריין מיט חומשים אין די הענט, און ר' דוד'ל פלעגט מיט זיי די סדרה לערנען. ער פלעגט זיי געבן צו פארשטיין און אויסטייטשן שטיקער מדרש ראבעס, די באלעבאטים האבן די פינגער געלעקט פון זיינע מתיקותדיגע רייד. שבת נאכן שלאף פלעגט ער זיך אריינזעצן צווישן די באלע-מעלאכעס אין בית-מדרש, נעמען א תהילים אין דער האנט אריין און זאגן מיט זיי תהילים, ער א פסוק, זיי א פסוק. ער האט געזונגען יעדעס ווארט, און דער קול האט זיך אויסגעלאזט אויסער דעם בית-מדרש, אין געסל געשאלט און גערופן אין בית-מדרש אריין. יונגען, שבת-לאבוסעס, וואס האבן אין גאס פאלאנט געשפילט, האבן דעם פאלאנט אוועקגעווארפן; באלעגאלעס, פישערס, וואס האבן מיט די ווייבער אין גאס שפאצירט, האבן די ווייבער אוועקגעווארפן, אין בית-מדרש געקומען. דאס בית-מדרשל איז וואס אמאל פולער און פולער געווארן און דער רב, פארטרונקען צווישן קעפ, שטייט און זאגט תהילים און דער קהל ענטפערט אים אפ. ער א פסוק, זיי א פסוק.

אידן האבן געוואוסט, אז זיי האבן זיך אויף וועמען צו פארלאזן. איז איינעם שלעכט געווען, איז ער צום רב ארונטערגעגאנגען, און דער רב האט איין רפואה געהאט — תהילים. וואספארא איד עס זאל נישט זיין, האט זיך דער רב מיט אים אנידערגעשטעלט אין ווינקל בית-דין-שטוב און האט אנגעהויבן מיטן איד תהילים צו זאגן. און דער איד, דערהערנדיג דעם רבס קול, ווי עס קומט פון א צעבראכן הארץ, האט ער זיך אויסגעוויינט פארן רב און איז אוועק מיט א גרינג געמיט.

אז דוד'ל איז רב געווארן, האט ער אויף זיך א מצוה גענומען, וואס ער זאל זי מקיים זיין אפילו מיטן גרעסטן מסירת-נפש, און זאל די מצוה מאכן ירשענען מדור לדור, אז גאט וועט אים מזכה זיין צו דעם. דאס איז די מצוה פון אברהם-אבינו-סנדקאות, און ער האט מיט די באלעבאטים אפגעמאכט, אז סנדקאות געהערט צו אים.

פאר די נשמות פון זיין טאטע-מאמע האט ער געקלערט.

דער רב ר' דוד'ל האט זיך אין זיין שטוב ארויף און אראפ געדרייט, דעם הויכן שטערן געקנייטשט און פון צייט צו צייט ביטער אפגעקרעכצט. הינדעלע די רביצין האט פארשטעלט דאס געזיכט אין אירע בלייכע לאנגע הענט, געזעסן אין א ווינקל ביים אויאוון און האט ביטער געוויינט.

— דוד, א מעשה וועל איך מיר טוהן. איך וועל עס נישט קענען אריבערטראגן. דו מוזסט דא זיין א קוישע-וועוירעף.

— און איך זאג דיר, אז עס איז מן-השמים. מן-השמים לאזט מען מיך נישט צו צו דעם. וואס קען איך קעגן דעם טוהן? מן-הסתם דארף עס אזוי זיין. א גאנצע עדה אידן זאלן איבער מיר הונגערן? די שטאט וועט חלילה אונטערגיין, — זיי האבן געוויינט פאר מיר, דאס הארץ ווערט צעשניטן.

— אוי, די בושה, די חרפה, רבונו-של-עולם, דו קענסט דאך נישט זעהן קיין שפיכת-דמים.

— אוי, אישה, אישה, מ'טאר נישט זיין קיין נוקם-ונוטר, געדענק, פארזינדיג זיך, חלילה, נישט.

— טאטע איינציגער — האט די אידענע געקרעכצט, פארשטעלן זיך דאס געזיכט אין די הענט, און די גאלדענע לאנגערע אוירינגלעך האבן איר נאכגעבאמבלט.

דער רב איז צו שראנק ספרים צו, ארויסגענומען א ספר און האט זיך פארטראכט.

אין טיר האט זיך געוויזן יודל מלמד, דער מוהל פון דער שטאט, און האט די רביצין גערופן: "רביצין, זייט נאר מוחל".

די רביצין האט זיך אויפגעכאפט.

דער רב האט עס באמערקט און האט א וואונק געטון צו ר' יודלען מיטן פינגער: "נו, וואס, זיי גייען שוין?"

יודל האט דעם קאפ אראפגעבויגן.

— ביי מיר האבן זיי געפועלט, מן-הסתם איז עס מן-השמים, איך בין נישט ראוי צו דער מצוה.

— רבי!

— איבער מיר זאלן אידן נישט האבן צו עסן? מילא, וואס איז דער חילוק, איך האב אויף מיר גענומען מצוות הכנסת-אורחים. דאכט זיך, דאס וועט מיר קיינער שוין נישט קענען אוועקנעמען. און דו, יודל, זאגן זיי דיר אויך אפ דאס מוהלשאפט?

— איך ווייס נישט, מן-הסתם, נאר וואס איז דער חילוק, אז אן אייך, רבי?

— עס איז דיין חזקה. על-פי דין טארסטו זיך נישט אפזאגן, כל-זמן...

פון הינטערן פענצטער דערהערט זיך פלוצלינג א גערודער. מענטשן קומען אן. עס ווערט א געלויף, א געשריי: "דאס קוויטל!" דעם בלינדן שוסטערס קול הערט מען אין פענצטער:

— רבי, אונזער רבי, איר וועט אייך א שווארץ יאר אויסריכטן!

מ'קלאפט אין דער טיר, הענט רייסן אויף, אנדערע קלאפן די טיר צו. שטעקנס פאכען אהין און אהער. א קנאק פון ערגעץ אין א שויב. עפעס פאלט אריין דורכן פענצטער. די רביצין שרייט און ציט דעם מאן ביי דער קאפאטע. פון דרויסן הערט מען: "די קצבים גייען".

דער רב גיט א רייס אויף די טיר און גייט ארויס. די גאס איז פול מיט קעפ — אידן, ווייבער, קינדער. עס מישן זיך אויס בונטיגע שניידערישע היטעליך מיט סאמעטענע, שבת'דיגע. עס שווארצט זיך ווי א לוויה... אלע לויפן, שרייען. אידן רייסן זיך ביי די בערד. איינער האלט איבערן צווייטנס קאפ א שטעקן. דער הויכער איד שטארט פון אלע ארויס און מיט די דינע הענט שארט ער קעפ פאר זיינע פיס.

— רשעים! — האט דער רב געגעבן א געשריי.

— דער רב, דער רב, — איז געווארן א געשריי צווישן עולם, און עס איז שטיל געווארן. אלע האבן די קעפ אראפגעלאזט און געווארט אויף עפעס. יעדער איינציגער האט זיך באהאלטן הינטער דעם צווייטן, אז דער רב זאל אים נישט דערזען.

— אידן, וואס שלאגט איר אייך, ווי די גויים? — האט דער רב ביטער געשריגן און געטרערן האבן זיך אים געוויזן אין די אויגן.

א טרויעריג שטילשווייגן האט אלעס צוגעשטיקט, נאר פון דער מאסע שטומע שווארצע קעפ האט זיך א קול געלאזט הערן:

— דאס קוויטל פון די סנדקאות, דאס קוויטל!

מען האט זיך אומגעקוקט: ווער רעדט? אבער מען האט נישט געקענט דערגיין.

— וואס ווילט איר, א קוויטל, נאט אייך, אבי זאל זיין שלום, אייער רבי וויל דאך אוודאי אויך דאס.

קיינער האט זיך מיט קיין ווארט נישט אנגערופן.

— אונזער רבי — האט דער בלינדער שוסטער ארויסגעקייכט פון עולם אין טרערן — א כאלערע זאל אייך אנידערלייגן!

קיינער האט נישט געוואגט צו לאכן.

אין דעם איז א קליין נידריג אידל ארויס פון דער עדה, און צו צום רב, און ערנסט פארגלייזנדיג די אויגן מיט כוונה, ווי ער וואלט א ברכה איבער א ספר געמאכט, האט ער געזאגט:

— דער רבי ווארט הינטער דער שטאט, מיר זענען געקומען נאכן קוויטל.

דער רב איז אין שטוב אריין. דאס קליינע אידל, ר' יצחק יודלס, האט זיך נאכגעיאגט נאכן רב, און חסידים האבן זיך נאך אים נאכגעשטופט, אפגעשטופט מיט די בעלע, עלנבויגנס די באלעבאטים הינטער זיך.

דער רב איז אין שטוב אייניגע מאל געגאנגען ארויף אראפ. צום סוף איז ער צוגעגאנגען צום ארון-קודש, וואס איז געשטאנען אין א ווינקל, האט זיך אנגעהויבן ערנסט צו שאקלען און האט געזאגט:

— עס איז יעדויע-וועגילוי פאר דעם מי-שעאמער וועהויע האוילעם, אז נישט פון מיין גוטן רצון גיי איך אוועק פון דער מצוה, וועלכע איך האב גענומען מקיים צו זיין, אפילו מיט מסירת-הנפש. איך טו עס מחמת שלום — און איז צו צום טיש, גענומען א פען אין האנט אריין און אנגעהויבן שרייבן.

חסידים ארום האבן שטיל געשוויגן. פון דער צווייטער שטוב האט זיך געהערט דער רביצינס כליפעדיג געוויין.

באלד האט זיך דער רב אויפגעהויבן, ר' יצחק אידלס איז צו אים און די האנט אויסגעשטרעקט נאכן קוויטל.

— ניין, זאגט דער רב, און הכנסת-אורחים וואו איז? הינדל, די קאפאטע — האט ער אריינגערופן אין דער צווייטער שטוב.

הינדל איז אריין מיט אויסגעוויינטע אויגן, צו צו דער קליידערשאנק.

— אישה, איך פריי מיך און לויב גאט, וואס ער האט מיר איין מצוה צוגענומען און די צווייטע געגעבן, און דו זיפצסט און טרויערסט?

די רביצין האט זיך די טרערן פון געזיכט מיטן פארטעך אויסגעווישט.

— קומט, לאז מען מקיים זיין מצוות הכנסת-אורחים — האט דער רב אויסגערופן צום עולם, ארויסקומענדיג אויפן גאס, און האט מיטגעשלעפט יודל מלמד ביים ארבל.

— אנטקעגן דעם רבין — האט זיך נאכן רב געהערט ר' יצחק יודלס קול.

און דער גאנצער עולם האט זיך הינטער דער שטאט ארויסגעלאזט.

אלע, דאס גאנצע שטעטל, האט זיך נאכן רב אויף דעם וועג געלאזט דעם רבין אנטקעגן.

פון יעדער טיר האבן זיך מאנספערזאנען ארויסגעלאזט, געכאפט די שבת'דיגע קאפאטעס, די סאמעטענע היטלען, געוועלבער האבן זיך פארמאכט אינמיטן העלן טאג, טירן האבן זיך פארקלאפט, און אלע זענען אוועק נאכן עולם אויפן וועג. באלעבאטים, דערזעהענדיג, אז דער רב גייט אנטקעגן, האבן פארגעסן זייער שינאה קעגן די חסידים. אין הארצן האבן זיי זיך געפרייט: א רבי קומט אין שטאט אריין, חסידים וועלן קומען אויף שבת, די שטאט וועט ווערן אויפגעריכט. זיי האבן זיך אויך אנגעטון די שבת'דיגע קאפאטעס און זיך געלאזט נאך דער מחנה. וואס אמאל איז אלץ די מחנה גרעסער געווארן, בעל-מלאכות האבן אוועקגעווארפן די מלאכה, קרעמער — די קראמען, און אלע האבן זיך געלאזט אויפן קאנסקער וועג דעם רבין אנטקעגן. גויים, להבדיל, אויס נייגעריגקייט, האבן זיך אויך אויסגעמישט מיט דער מחנה. פון ר' יחזקאלס הויף איז נאטע ארויס מיט א בריטשקע און וואגן, די פערד זענען געווען געשפאנט אין נייעם געשפאן מיטן מעשענעם באקלאפעכץ. ר' יחזקאל מיט די זין און אייניקלעך זענען געזעסן אין איין וואגן. ר' חיים, דער צווייטער שותף, מיט די זין, איידעמס און אייניקלעך אין צווייטן וואגן. נאר אז אנקומענדיג צו דער עדה, האבן זיי דערזען, אז די גאנצע עדה גייט צו פוס, זענען זיי אויך פון די וועגן אראפ און אין עולם אריין.

די פעלדער ארום און ארום, ווי וויסנדיג, אז זיי געהערן צו איין גאט, האבן זיך אלע אויסגעמישט. און א ים פון גרינעם גראז לאזט זיך ווייט אוועק. א ווינטל בלאזט און באוועגט דאס גראז, איין כוואליע פון א גרינעם ים איבערן צווייטן. אין דעם גרינעם ים פארבלאנדזשעט זיך שמאלע, אויסגעטרעטענע שטעגעליך. דארטן אינמיטן די פעלדער, פארבלאנדזשעט אין גראז, שטייען הויכע יתומימדיגע ביימער, און מיט דער בושה, אז גאט האט זיי צו נארן ארויסגעשטעלט, וואס זיי זענען העכער געוואקסן פון אלץ ארום און ארום, שאקלען זיי זיך איינזאם און דאווענען בע-ייחוד אין פעלד. צווישן די פעלדער ציט זיך לאנג אוועק דער שטומער וועג, פארשטעלט פון ביידע זייטן מיט אלייען ליפנביימער. די לאנגע צווייגן, וואס אט ערשט האבן זיי פון זיך זייערע קנעפ שפראצעכץ ארויסגעצויגן, פלעכטן זיך איין צווייג אין דעם צווייטן אריין.

און גאטס עדה אויפן וועג. אויף די פעלדער טרעפט מען רביס מיט חדר-אינגלעך שפאצירן ל"ג-בעומר אין פעלד, די יונגע גיבורים מיט די פיילן-בויגנס אין די הענט זענען באלד אריין צווישן דער מחנה, אויסגעמישט זיך, און אויך אנטקעגן דעם רבין געגאנגען.

חסידים האבן זיך באלד צוזאמען באהאפטן, איינער צום צווייטן. איינער האט ארויפגעלייגט די האנט אויפן צווייטנס אקסל, ביי די הענט זיך גענומען, באהאפטן זיך און זענען געווארן אן עדה אין דער עדה. זיי האבן קיין חילוק נישט געמאכט צו "משלנו" אדער נישט "משלנו". ווער ס'האט געוואלט, האט זיך ביי דעם גארטל אנגענומען, ביי די הענט זיך פארבונדן, און האט זיך צוזאמענגעהאפטן. קינדער זענען זיך געקומען צו לויפן, פארפלאנטעוועט זיך צווישן די פיס, ביי די פאטערס גארטלען זיך געכאפט, ביי די פאטערס קאפאטעס, און נאכגעשלעפט זיך. און די עדה איז געווארן וואס אמאל גרעסער און גרעסער, פון אלע עקן האבן זיך אידן צוזאמענגענומען, באהאפטן זיך און אנגעהויבן צו זינגען, הויך מיטן קול:

"בעראוו אם האדראס מעליך".

און די קולות האבן זיך אינאיינעם אויסגעמישט, אזוי ווי די נשמות האבן זיך צוזאמענגעגאסן, און עס איז געווארן איין קול פון טויזנט הערצער, און דער קול האט געקלונגען איבער פעלדער און וועלדער און האט ערגעץ גאנץ ווייט אפגעשאלט:

"בעראוו אם האדראס מעליך".

אויבן אויפן הימל האט זיך איין שטיק העל שיינענדיגער הימל אין אנדערן אריינגעגאסן. פון אלע עקן וועלט זענען אנגעקומען צו שווימען העל זילבערנע, נגידיש-חסיד'ישע וואלקנדליך, און איינס האט דורכגעשוועבט איבערן צווייטן. אין עק וועלט האט זיך געכמארעט, נאר דער שווארצער וואלקן איז צערונען, און פון זיינע שפאלטן האט די זון ארויסגעגאסן מיט ליכט, און די ליכטיגקייט האט אפגעגלאנצט און באהעלט א גרינע בייט אונטער אויף דער ערד. און די גרינע ליכטיגע בייט האט געשפילט צווישן די אנדערע מאטע בייטן.

און אזוי ווי אונטן אויף דער ערד, אזוי האבן זיך מיטאמאל אויך אויבן די הימלען צוזאמענגעגאסן, איין ליכטיגער וואלקן האט זיך געגאסן אין צווייטן, אויסגעמישט זיך, און זענען איינס געווארן, נאכגעצויגן זיך נאך דער עדה דעם רבין מקבל-פנים זיין, און אונטן איבער די לאנקעס האט א ווינטל געבלאזט און געבויגט די גרעזער, און די גרעזער האבן זיך נאכגעשאקלט, נאכגעבויגט נאך דער עדה... און די איינזאמע ביימער אין די פעלדער האבן מיט זייערע צווייגן געשאקלט, געבעטן עפעס, געגריסט פון דער ווייטן, און ארום האט דער עולם ס'קול הויך, ווייט און ברייט אפגעקלונגען:

"בעראוו אם האדראס מעליך".

דער רב מיט די פאר באלעבאטים זענען געגאנגען אין א זייטוועג. זיי האבן געזעהן, ווי דארט אידן העפטן זיך איינער אין צווייטן, זענען איינס מיטן הימל און דער ערד געווארן, און זיי, די באלעבאטים, חבר'ה-מענטשן, ארויסגעשטופט, ארויסגעווארפן, האבן זיי עפעס דרך-ארץ געקריגן פאר דעם גרויסן אחדות, וואס זינגט... און פון די באלעבאטים האט מען זיך יעדעס מאל אפגעריסן און צו די חסידים אריבערגע'גנב'עט זיך.

באלד איז אנגעקומען פון וועג אן א גרויסער וואלקן, וואס האט אויפגעשיינט פון דער ערד אין הימל אריין. דער וואלקן שטויב לויפט פארויס, קומט וואס אמאל נעענטער און זאגט עפעס אן:

— דער רבי פארט! דער רבי פארט!

און אידן, ווי גרויס און ווי קליין, האבן זיך געגעבן א לאז הענדום-פענדום אין וואלקן שטויב אריין, און אים צעריסן, פארבלאזן, און עס האט זיך ארויסגעוויזן א גרויסער וואגן. אין וואגן איז דער רבי אין א ווייסן, אטלעסענעם כאלאט געווען פארטונקט צווישן שווארצע סאמעטענע קעפ און פאות, אן אלט-גרויער איד, פארווארפן די הענט איבערן הארץ, פארגלייזט די אויגן אין הימל אריין, און דער הויכער איידעלער אריסטאקראטישער שטערן קנייטשט זיך פון צייט צו צייט.

— שלום-עליכם!

און עס האבן זיך געגעבן א צי הענט דארע, לאנגע, בלייכע, פעטע, דיגע, רויטהאריגע און איידל-גלאטע — א ים הענט, איינע איז פארטרונקען געווארן אין דער צווייטער; איינע ארויף, די אנדערע אראפ, און דער רבי האט יעדן באזונדער שלום-עליכם אפגעענטפערט.

צום סוף האט זיך דער רב צוגערוקט צום רבין, האט צו אים די האנט אויסגעשטרעקט: שלום-עליכם!

— עליכם-שלום, ווער איז עס? — האט דער רבי געפרעגט.

— דער רב פון שטאט.

— דער רב פון שטאט? אזוי?

— איך האב אייך דאס קוויטל געבראכט — זאגט דער רב, דאס קוויטל איבערגעבנדיג.

דער רבי האט די בלייכע האנט אויסגעשטרעקט נאכן קוויטל.

— דריי מאל ש"ס וועל איך אייך אוועקגעבן, עס איז מיין מצוה — האט דער רב געשטאמלט נאך א קליינער וויילע מחשבה.

צווישן עולם איז א געמורמל געווארן.

— צו וועמען פארסטו? — האט דער רבי מיט א שמייכל געפרעגט, דאס קוויטל אין בוזעם-קעשענע אריינלייגנדיג.

— צו קיינעם נישט.

— צו קיינעם נישט, נו, וועסטו ביי מיר ביים טיש זיצן, — האט דער רבי געשמייכלט.

דער רב איז נאך געשטאנען.

באלד האבן זיך צוגערוקט חסידים, האבן דעם רב אוועקגעשטופט אין א זייט, און דער עולם האט זיך ווייטער גערוקט מיט די הענט איבער די קעפ, געדריקט זיך נעענטער צום רבין.

— אידן, מיר וועלן מינחה דאוונען — האט דער רבי אויסגערופן און איז אראפ פון וואגן.

באלד ביים וועג איז א קליינער געדיכטער וואלד געשטאנען. בוימער ווי זיי וואלטן אין איין גארטל געווען פארפלאכטן. דער רבי פארויס, דער עולם נאכן רבין אין די ביימער אריין.

עס איז שוין פארנאכט געווארן. די זון האט נאך אין וואלד אריינגעקוקט צווישן די ביימער. וואו-נישט-וואו און ווען-נישט-ווען האט זי דאס גרינס צווישן איין בוים און דעם צווייטן באגילדעט. דער קליינער וואלד איז שטיל געווען. ווי א שטילער סוד וואלט אין אים פארשטומט געווארן פון צייטן, צייטן לאנג... די הימלען איבערן וואלד אין רויטבלויען פייער האבן צנועהדיג זיך ווייט אראפגעלאזט. טיף אין וואלד האט אן איינזאמער פויגל גערופן, גערופן נישט וויסנדיג וואס. דארט, טיף אין וואלד, האט ווער א בוים אונטערגעהאקט און דער בוים האט זיין ווידוי הויך צווישן די ביימער אויסגערופן...

און ארום וואלד האט די גאנצע וועלט געווארט...

נאכנישט פארטיג איז דאס גרינס געווען, נאר עס האט ערשט אנגעהויבן צו בליען. די ערד האט ערשט די בריסטן אויסגעשטעקט, און דאס גרינס האט ערשט צו זויגן אנגעהויבן, צו נאגן און ציען ח'יונה. אלץ ארום האט ערשט אנגעהויבן צו לעבן און האט געווארט אויף א דערלייזונג, אויף א ברכה, אויף א תיקון.

און דער עולם איז פארווארפן אין וואלד. א איד הינטער א בוים, א איד הינטער א בוים. יונגע קינדער הינטער יונגע צווייגליך, קוסטעס, אלע האבן זיך טיף און ערנסט געשאקלט. דעם רבינס ברכה האט געקלונגען אין וואלד, און מיט דער האנט האט ער צוגעשאקלט און געוויזן:

און ביי יעדן בוים א נשמה, און יעדע נשמה, וואס איז הינטער איר בוים געשטאנען, האט פאר איר בוים געבעטן, און מיט דער ברכה האט מען דעם תיקון אויף דעם גרינס געזעהן. און די בוימער האבן זיך מיטגעשאקלט, ווי געוואלט עפעס בעטן, זאגן, נאר בוימער זענען שטום, און די נשמה, וואס שטייט הינטער דעם בוים איז דעם בוימס שליח-ציבור, און דער בוים שאקלט זיך מיט: אמן! אמן!

אלץ ארום האט געדאוונט, געבעטן און געדאנקט גאט, און דער הימל האט זיך גענעענטערט צו דער ערד, די ערד — צום הימל. אן עדה אידן, אן עדה בוימער. די בוימער האבן זיך מיטגעשאקלט, א צווייג אן א צווייג געקלאפט, די גרעזער אהין און אהער זיך באוואויגן, די פויגל פון צווייג צו צווייג געשריען, געקוויטשעט. און דער ווידערקול האט טיף אין וואלד גערופן צווישן די בוימער, און דעם העקערס קול דארט טיף האט אנגעקלאפט, און די קולות האבן זיך אויסגעמישט, עס איז געווארן איינס. אלץ האט זיך באהאפטן. און עס איז געווארן איין תפילה, איין הארץ, איין נשמה. און דארט, טיף אין וואלד, איז די שכינה צווישן די בוימער אויסגעצויגן און דאוונט מיט...

די גאנצע וועלט איז גאט, גאט אין דער גאנצער וועלט דאוונט.

באלד איז אלץ שטום געווארן. די בוימער האבן זיך אויפגעהערט צו שאקלען, דאס גראז צו באוועגן. דארט, טיף אין וואלד, איז דער פויגל פארשטומט געווארן און דער ווידערקול פון העקער. די וועלט, ווי זי וואלט זיך א מינוט איינגעהארכט. דארט, טיף אין וואלד, איז גאט, און הערט זיך אויך איין צו דעם אלט-באקאנטן ניגון פון אמאל, און דעם רבינס קול וויינט אין וואלד.

טיקא בעשויפער גאדאל לעכעראסיינו וועשאל נעס לעקאבעץ גאליאסיינו...

אלץ ארום איז שטיל געווען. א טונקעלער, טרויעריגער נעפל האט דארט טיף, וואו די שכינה רוט, זיך אויסגעשפרייט, און פון דארט טיף האט א טרויעריגער פארגעסענער זום-זום-זום געברומט און האט געשפילט איבער וועלדער און פעלדער און דער ווידערקול האט זיך ווייט צעגאסן און פארטרויט באהאלטענע סודות.

גאטס א גרוס איז עס געווען צו זיין כנסת-ישראל פון לאנגע, לאנגע צייטן...

באלד האט דער רבי זיין תפילה געענדיגט. יתומים אונטער ביימער האבן קדיש געזאגט, און אפשר האבן אויך ביימלעך קדיש געזאגט איבער זייערע טאטעס און מאמעס, אדער זענען די קינדער זייערע חזנים געווען...

דער רבי איז צוריק ארויף אויפן וואגן. מען האט די פערד אויסגעשפאנט, אידן גאנצע מחנות, גאנצע עדות האבן אין דעם וואגן זיך איינגעשפאנט. קעפ זענען געקראכן איבער קעפ, איינער איבערן צווייטן, איבער די רעדער און אויף די רעדער, און דער ווייסער כאלאט, פארטרונקען אין יאמים קעפ און הענט, האט זיך געטראגן אין דער הויך, און פאר אים און נאך אים כוואליעס קעפ, כוואליעס קעפ מיט איין קול, מיט איין שיר:

"בעראוו אם האדרעס מעליך".

און נאך דער עדה האט א טונקעלער, טרויעריג-ליבער טויאוואלקן איבער וועלדער און פעלדער גערוט און געזויגן, און געטרונקען יעדעס מיילכל וואס האט זיך געעפנט.

דעם רבינס ברכה...

און וואס נעענטער די כוואליעס קעפ זענען צום שטעטל צוגעקומען, האבן זיך אלץ מערער מענטשן, ווייבער, אלטע לייט, קינדער פון שטאט זיך געלאזט. די אנגעקומענע זענען אין די מאסן קעפ פארשוואונדן געווארן, און מיט איין קול און מיט איין שיר: בעראוו אם העדרעס מעליך! — זענען זיי אין שטאט אריין.

א ליבער פארגעסענער טויאוואלקן, וואס האט פון די וואסערן אויפגעשטייגט, האט זיך צערטליך און מיט א מוטערליכער ליבע איבערן שטעטל געלייגט, צו באשיצן, צו באווארענען, און דער וואלקן האט עס געהילט און געטוליעט, און דאס שטעטל איז ליבליך איינגעשלאפן.

ווייט אין געסל האט זיך געהערט א קינד וויינען...

פון ר' יחזקאלס צוויי גרויסע פענצטער, וואס גייען אין שולגעסל אריין, האבן אין טונקעלן טוינעפל צוויי גרויסע ליכטפלאמען ארויסגעדרענגט, און א שטיל-פארטרונקענער ליבער ניגון איז פון דארט אין געסל אריינגעשוואומען.

דער רבי איז דארט איינגעשטאנען.

פון די וואכעדיגע בית-מדרש-פענצטער, וואס זענען געווען געגן איבער ר' יחזקאלס פענצטער, האבן אויך זעקס קליינע ליכטליך אין דעם טויאוואלקן אריינגעדרענגט, און א קאלטער, וואכעדיגער "וועהו-ראכום" פון אן אלטער שניידערישער ברוסט האט פון דארט זיך ארויסגעריסן:

"יעכאפויר אווין וועלוי יאכשי".

און טיף אין געסל, פארהילט אין נאכטנעפל הערט זיך א אינגעלעס לאבוסדיגע שטימע:

נא דיר בלומען, גיב מיר קנעפ,

נא דיר בלומען, גיב מיר קנעפ!

זומערדיגע פארנאכטן: קאפיטל פינף

ווי די דריי וואכן האבן זיך אנגעהויבן אריינצו'גנב'ענען אין שטעטל, איז דאס זומער-לעבן ווי אינמיטן אפגעהאקט געווארן. די וועלט ארום און ארום האט אויסגעזעהן ווי א פרינצעסין, וואס זיצט אין אירע יום-טובדיגע קליידער און טרויערט נאך איר געליבטן, וועלכער האט זי פארלאזט... א ווינטל בלאזט און ווייעט איבער די גרעזער, שאקלט זיי אהין, שאקלט זיי צוריק. דאס בלעטל אויפן צווייגל, דאס גרעזל אין דער ערד וויינען אין זיך פאר דער גאנצער וועלט.

ליבע זומערדיגע פארנאכטן! פון באהאלטענע וועלטן קומען זיך צו ציען איבערן הימל שטיקער ליכטיגע, שטיקער טונקעלע וואלקן, מישן זיך צוזאמען טיף אין ברייטן האריזאנט פון הימל. די הערלעכע ליכטיגקייטן מיט די טונקעלע וואלקן ווערן באהאלטן הינטער בלויע פאכערדיגע פארהאנגען. ליכט פארוויקלט אין ליכט הענגט ברייט און ווייט איבערן וואסער און שפיגלט זיך אפ אין זיינע ליכטיגע, געשליפענע כוואליעס. און די כוואליעס גייען, א כוואליע נאך א כוואליע, ווי זיי וואלטן דאס הארץ אויסגערעדט איינע פאר דער אנדערער. ווייט, ווייט נויגט זיך דער הימל אראפ אין וואסער אריין, און דאס וואסער גייט אין הימל אויף. דער הימל מיט דעם וואסער גיבן זיך דעם ערשטן, ליבן אומשולדיגן קוש און גייען זיך שלאפן לייגן אין געדיכטן וואלד, אין שווארצן וואלד, אין עק וועלט...

ליבע זומערדיגע פארנאכטן אין שולגעסל! טונקל-טרויעריגע נעפלען טוליען דאס שטילע געסל און וויקלען עס, ווי זיי וואלטן עס וועלן פארהוילן פון מענטשנס אויגן. אין עק וועלט פון געדיכטן וואלד שימערט נאך ארויס דאס לעצטע ביסל רויטליכקייט, פארזונקען און פארטונקען צווישן בלויע יאמים ווי אפגעריסענע, פארגעסענע אינדזלען. פון די פענצטער פון דעם אלטן בית-המדרש ווינקט ארויס א ליכטל, און דעם פרוש קול וויינט אין געסל, און קלאגט זיך פאר דער מאמע נאכט... און די מאמע נאכט נעמט מיט זיין געוויין און פארטרינקט עס אין באהאלטענע וועלטן, און מישט עס אויס, און עס ווערט איין טוהן פון דעם נאכטכאר; די זשאבעס אין וואסער האלטן אים מיט צום טאקט. פון שווארצן וואלד קומט צו ציען א פארגעסענעס זשומען. און די נאכט נעמט די קולות אלע אין זיך אריין, און ווערט פארטרונקען מיט זיי אויף דעם שווארצן וועג צום בית-עולם צו... פון רבינס פענצטער דרינגט ארויס צוויי גרויסע ליכט. דער רבי אין ווייסן כאלאט דרייט זיך איינער אליין ארויף און אראפ איבער דער שטוב, און יעדעס מאל, ווען דער ווייסער כאלאט גייט פארביי די צוויי פענצטער, לויפט ווער דורך איבערן ווייסן פלויט, וואס איז אנטקעגן די פענצטער. פאר טיר און טויערן זיצן האלבע נאקעטע אידן, באלעבאטים, בעל-הבית'טעס, בעל-מלאכות, אנגעהארעוועטע פון א גאנצן טאג, אויסגעבעט אויף בעטגעוואנט און כאפן אביסל פרישע לופט. קליינע מיידלעך שפאצירן צוזאמען פאר דער טיר, אננעמענדיג זיך ביי די הענט, און זינגען הויך אויפן קול:

גייט דער גראף אין וואלד אריין,

טרעפט ער א מיידל ביים בוים שטיין.

— מיידל, מיידלשי, וואס טוסטו?

אין וואלד אליין?

איך בין געגאנגען אין וואלד אריין

און ווייס נישט וואו אהיימצוגיין.

אויפן פלויט פון חנה-שרה'לעס גארטן, פון וועלכע די צווייגן מיט בארנעס שטייגן אין מארק אריין, קלעטערן די חדר-אינגלעך. זיי כאפן אן די צווייגן און רייסן פון זיי אומצייטיגע אויפס. דער סעדער לויפט ארויס, די קינדער אנטלויפן, נאר איינס, נעבעך, איז הענגען געבליבן אויפן פלויט. דער סעדער כאפט אים אראפ דאס היטל, און דאס אינגל שטייט און קראצט זיך און וויינט. ער האט מורא אהיימצוגיין צו דער מאמען. קי גייען אהיים פון דער פאשע, דער שעפער שפילט אויף דער פישטשאלקע, באלעבאטים דערהויבן זיך פון די ערטער און פירן דאס זייעריגע אין די שטאלן. פון ערגעץ פאר א הויז הערט זיך א הארמאניע שפילן. דארט זיצט סטעפאן, דער איינציגער גוי אין געסל, מיט זיין מיידל און שפילן ליבעסלידער, און דאס קול פון דער הארמאניע מישט זיך אויס אינאיינעם מיטן פרוש וויינענדיגן ניגון. און עס ווערט איין טרויעריגער, הארץ-רייסנדיגער ניגון, וואס ווערט פארטרונקען ווייט אין געסל...

ליבע זומערדיגע פארנאכטן אין שולגעסל! דארט ווייט צום שווארצן וועג צו, צום בית-עולם, שפאצירן ארום בית-מדרש בחורים אין די זומערדיגע לייכטע שניטרעק. עס שפאצירן בעל-הבתישע מיידלעך אין די זומערדיגע קארטאנע קליידליך. די בחורים אויף איין זייט, די מיידלעך אויף דער צווייטער זייט. שיקט א בחור אריבער א פארשעמטן בליק אויף דער צווייטער זייט, וויל געפינען די כלה, וואס איר גאלדענעם זייגער טראגט ער אויף זיין וועסט; ער פארשעמט זיך, און דאס הארץ קלאפט אין אים... וויל א מיידל ווארפן אן אויג צו די בחורים, כדי צו געפינען איר חתן, פאר וועלכן זי העפט איצט אויס א תפילין-בייטעלע, שעמט זי זיך פאר די חבר'טארינס. איר הארץ קלאפט אין דער שטיל, און דאס לייכטע קאפטנדל באוועגט זיך...

ליבע זומערדיגע פארנאכטן אין שולגעסל! היינט זענען אבער די "דריי וואכן", היינט טאר מען קיין ליבעס נישט שפילן, האט מען עס אפגעלייגט אויף שבת-נחמו... נאר די נעפלען, וואס הילן דאס שטעטל איין אין ליבע, טרויעריגע סודות, וועקן אין דער שטיל דאס הארץ, דאס געסל טוליעט זיך צום נעפל, דער נעפל צום געסל, און זיי שפילן אין דער שטיל א געהיימע ליבע... און די ריחות טראגן זיך פון יענער זייט פעלדער און דערפרישן דאס הארץ... די ברוסט ווערט פול, און עס ווערט עפעס אזוי לייכט, אזוי ליב, אזוי זיס, און עס ווילט זיך אזוי זיין געטוליעט, געליבט! אוי, טאטע אין הימל!

ליבע זומערדיגע פארנאכטן אין שולגעסל! ווער עס האט אייך געהאט, ווער עס האט אייך פארלוירן...

אויף דעם שווארצן וועג, צום בית-עולם צו, ווייטער אראפ אין שולגעסל האט זיך די וועלט וואס, דאס געזיכט איינגעטוליעט אין הארץ פון דער נאכט, און די נאכט אין הארץ פון דער וועלט, און ביידע האבן זיך באהעפט, און דארט ווייט, טיף אין וואלד זיך פארבלאנדזשעט און זיך שלאפן געלייגט אין געדיכטן וואלד.

אויף דעם שווארצן וועג, צום בית-עולם צו, שטייען אלטע, אפגעלעבטע טאפאלן, ווי ווילדע לצים, מיט אפגעהאקטע פיס און הענט. זיי שטייען ווי גלגולים פון רוחות, ווי אנגעקומענע פון פאר שישיס-יאמי-בראשית, ווי שטומע עדות פון אנהויב וועלט ביזן סוף וועלט... נאכט, צוועלף א זייגער, קומען צו גיין "הויכע דייטשן מיט לאנגע בייטשן", און שטעלן זיך הינטער די טאפאלן און ציען פון זייערע צווייגן די ליבסטע, הארץ-נאגנדע ניגונים, ציען, ציען ביים הארץ, און פארנארן מענטשן מיט זייערע געזאנגען אין וויסטע זומפן...

אין פעלד, אין גראז ליגן קופקעליך חסידים, הינטערן שטאט, און זינגען דעם יויעשדיגן:

שאכאני בעטיי כעמער
לעמא טישא אייען
וואייסראן אדעם מין האבעהיימע - אויען!

מיטן ניגון פון דעם חזן, וואס מען האט אים לעבעדיגערהייט אין קבר באגראבן. און דאס קול קלינגט איבער די קברים, וואס שטייען אויפן בערגל, און די קברים, אויסגעמישט מיט גאטס ערד, פארטרונקען אין יאמים גרינס, לעבן דא זייער שטיל, שווייגנדיג לעבן. עס שווייגן די טויטע ביינער אין די פיר איילן פון קבר, וואס האט איבער זיך נאר א פיצל הימל. דאס ווינטל בלאזט איבער זיי, אויסגעמישט מיט דער ערד, גיבן זיי פון זיך דאס לעבעדיגע גרינס ארויס. אט זענען די ביינער צוגעקומען צום אמת'ן תכלית, צום לעצטן סוף פון לעבן, פון פארן אייביג און פון נאכן אייביג... און די גאנצע וועלט האט זיך געאייניגט, דאס לעבעדיגע מיטן טויטן, דער הימל מיט דער ערד, יעדעס גרעזל, יעדעס בוימל, און עס איז איין לעבן, איין וועלט, איין גאט געווארן...

פון דער צווייטער זייט וועג שפיגלט זיך אפ דאס וואסער אין דער נאכט, ווי א צווייטע וועלט זעהט עס אויס פון דער ווייטן. קליינע ליכטליך פון די בערלינקעס, וואס רוען אין וואסער איבער נאכט, דרינגען טיף אין וואסער אריין, און זיי זעהען אויס פון דער ווייטן, ווי גרויע, טונקעלע חיות זענען מיט די לאפעס אין דער שווארצער נאכט איינגעזונקען געווארן, און קענען נישט מער ארויס, די ליכטליך. די אויגן אין זייערע שטערנס, דרינגען אהער פון דער ווייטן און בעטן הילף...

און אויף דעם שווארצן וועג, טיף דארט אין דער נאכט, האט גאט זיך דאס פנים אין ביידע הענט פארשטעלט... און זיינע צוויי גרויסע טרערן, וואס ער וויינט אויפן חורבן בית-המיקדש, האבן אויף דער ערד זיך אראפגעגאסן און אלץ פארטונקט און פארטרונקען...

אויפן שווארצן וועג צום בית-עולם צו אין דער טונקעלער נאכט שפאצירן א אינגל מיט א מיידל: גבריאל, דעם רביס זון, דער מעמיילע-מעקוימוי, און לאה'לע, ר' יחזקאלס אינגסטע טאכטער.

זי האט אים געזעהן דורך א שפאלט פון דער טיר דענצמאל, ווען זיין פאטער איז ביי זיי איינגעשטאנען. פארטאגס, ווען זי איז נאך אין איר בעט געלעגן, האט זי דערהערט פון אן אפענעם פענצטער זיין קול. ער לערנט און זיין קול איז ארויס דורכן פענצטער און אויסגעמישט זיך מיט דעם ריח פון די יונגע גרעזער, וואס האבן זיך פון דעם נאכטטוי געוועקט; ער איז אריין מיט דעם בלומען-געשמאק, און איז פאר איר געזיכט פארבייגעפלויגן און געווינקט איבער איר, און איר ברוסט האט זיך אן וויסן געהויבן און געוועקט זיך... און פון דעמאלט אן האט זי געבענקט נאך זיין איידל, מלאכימדיג געזיכט, וואס האט ווי א ליכטיגע לבנה פון זיין טיפן שטריימל ארויסגעשיינט, נאר זי האט נישט געוואוסט דערפון. זי האט פון גארנישט געוואלט וויסן, נאר יעדן פארנאכט האט זי זיך אין שולגעסל שפאצירט... עס האט זי עפעס געצויגן אהין, צו די "הויכע דייטשן מיט די לאנגע בייטשן", די וואס שפילן און ציען די ניגונים פון די טאפאלן-צווייגן, און האבן זי געצויגן טיפער אריין, טיפער אין שווארצן וועג אריין, טיפער און טיפער... אים אבער האבן זיי אויך געמוזט ציען, און ער האט זיך אויך געמוזט לאזן פארפירן...

און זיי האבן נישט געזעהן, ווי זיי פארקריכן זיך. די נאכט איז געפאלן איבער זייערע קעפ און האט זיי אין זיך אריינגענומען, באוועבט זיי מיט פינצטערניש הינטער זיך און פארשטעלט זיי פון מענטשנס אויגן. די טויטע מציבות אויפן בערגל זענען עדות געווען, אז די קינדער האבן צווישן זיך קיין ווארט נישט גערעדט, נישט ביי דער האנט זיך אנגענומען, נאר ער פון איין זייט וועג, און זי פון דער צווייטער זייט וועג האבן זיך געלאזט נאכציען נאך די שטומע, הארץ-נאגנדע ניגונים, וואס די "הויכע דייטשן מיט די לאנגע בייטשן" האבן מיט זייערע דינע, לאנגע פינגער פון די אלטע טאפאלן-בוימער ארויסגעצויגן. אט די ניגונים האבן זיך אין זייערע הערצער אפגעקלונגען, ווי אויף סטרונעס, און האבן די קינדער אלץ געצויגן צו זיך, געצויגן שטום, און געשפילט שטומע, סודותדיגע טענער אויף די הארץ-סטרונעס אין דער שטיל...

אין דער שטיל...

און די נאכט איז געפאלן איבער זיי, און די טויאוואלקן האבן געשוועבט פאר זיי, און הינטער זיי.

און אלץ ארום איז פול מיט ליבע. דער הימל און די ערד ליגן אינאיינעם געארעמט, פארווארפן אין וואלד, די נאכט אין דער וועלט, די וועלט אין דער נאכט, און שמעקנדיגע ריחות קומען זיך צו טראגן פון די ארומיגע פעלדער, ווייען איבערן פנים, און דערציילן שטומע סודות, וואס מען טראגט ביי זיך אין הארץ ארום און וואס מען זאגט זיי קיינמאל נישט ארויס...

און די ברוסט באוועגט זיך שטיל, פאמעליך, און בענקט נאך עפעס, און א בענקעניש ליגט אויף אלעם אויסגעגאסן, די גאנצע וועלט בענקט, נישט וויסנדיג אליין נאך וואס, נאך ווען...

אין געדיכטן וואלד ליגט גאט אין שווארצן מאנטל געהילט, און בענקט נאך זיך אליין און נאך די וועלט... אין עק וועלט, וואו דאס לעצטע רויטע אויג זינקט אין די בלויע, שווארצע יאמים, קושט זיך דער טאג מיט דער נאכט, און בענקען נאך זיך און נאך דער וועלט...

אינמיטן האריזאנט בלאנדזשעט א ליכטיג לבנה, ים-אויס, ים-איין, און בענקט... דער קליינער בית-עולם באהאלט זיך אין זיך און בענקט...

און דאס אינגל און דאס מיידל לאזן זיך נאכציען נאך די פארגעסענע ניגונים...

אביסל ווייטער איז דאס וואסער, און די נאכט-לאמטערנדליך דרינגען זיך אין דער טיפעניש פון וואסער און דערציילן זיי מעשיות פון אנדערע וועלטן.

דאס אינגל מיטן מיידל גייען נאך און לאזן זיך פארפירן נאך די פאקלדיגע לאמטערנדליך.

זיי זענען צום וואסער אנגעקומען, ביים ברעג זיך געזעצט.

עס האט זיך פלוצלינג קלינגען געהערט.

און דאס קלינגען האט מיט אימה פון גאנץ ווייט אפגעקלונגען, ווי א מאמע וואלט זיך אין דער פינצטערער נאכט געקלאגט: געוואלד, מען האט מיר שלעכטס געטון! געוואלד, מען האט מיר שלעכטס געטון!

דער הימל צום שטעטל איז מיטאמאל ליכטיג געווארן, ווי א רויט-ברענענדיגע, ליכטיגע כמארע פון א ליכטיגן ים איז געקומען צו ציען פון א פרעמדער וועלט, און האט זיך פארבלאנדזשעט אינעם פינצטערן נאכט-ים אריין, און האט א האלבן הימל באלויכטן. צי האט נישט א מעכטיגע האנט א שטיק נאכט פון דער הויך אראפגעווארפן און דער וועלט דעם אפענעם הימל געוויזן? צי האט זיך אפשר דאך די זון איינמאל אין לעבן טועה געווען, און אנשטאט אין א פרעמד לאנד צו גיין, איז זי פאר דער צייט צוריקגעקומען? און אונטן אויף דער ערד פלאקערט זיך, איין וואלקן פייער קוילערט זיך אין צווייטן אריין און זיי פלאמען זיך אינאיינעם, און שטייגן אין הימל אריין און צינדן א שטיק הימל אונטער. די ערד, לופט און הימל קושן זיך צוזאמען אין איין פלאם פייער. עס האט פון דער וועלט דעם נאכט-שלייער אראפגעריסן און צוריק טאג געמאכט... פון דער ווייטן הערן זיך וויינענדיגע קולות, און דער שטאטגלאק קלינגט און קלינגט מיט א געוואלד, ווי א מאמע וואלט זיך געקלאגט: געוואלד, איר האט מיר שלעכטס געטון! געוואלד, איר האט מיר שלעכטס געטון!

דאס אינגל מיט דעם מיידל זיצן ביים ברעג וואסער. ליכטיגע שטראלן פאלן אריין און באלויכטן דאס וואסער פון יענער זייט. און פון דארט, פון וואנעט דאס וואסער ברענט זיך, קומען צו שווימען ליכטיגע כוואליעס און סודען איין אין דער שטיל די איבעריגע כוואליעס דאס וואס דארט טוט זיך אפ. דא ליגט די נאכט אויסגעצויגן איבערן וואסער. עפעס וואס פליאסקעט זיך שטיל אין אים... מתים גייען אויך פון דעם בית-עולם, קריכן אריבער דעם פלויט און זיי זענען טובל זייערע נשמות אין וואסער, איידער זיי שטייגן אויף אין הימל אריין צום בית-דין-של-מעלה.

און דאס וואסער גיסט זיך אין דער שטיל, וואשט די נשמות, וואשט זיי אפ פון זינד, און די מתים שווימען מיט די כוואליעס וואסער אין שווארצן וואלד אריין, אין הימל אויפצושטייגן...

און פון יענער זייט פלאקערט די וועלט. זיילן פייער אין זיילן פייער שטייגן איינער נאכן צווייטן אין הימל אריין, און צינדן אן די לופט, דעם הימל, און זייער פריערדיגע גלאנץ שפילט אויף די כוואליעס...

דורך באהאלטענע וועגן זענען די קינדער אין שטאט צוריקגעקומען.

האלב-נאקעטע ווייבער, נאקעטע קינדער, כאפנדיג דאס ביסל ארימקייט, פעק בעטגעוואנט, ווער א קישן, ווער אן עמער מיט שטובזאכן, מיט אימהדיגע געוואלדן, מיט פונאנדערגעלאזענע האר, לויפן זיי פון פייער, גאס-אויס, גאס-איין. קליינע קינדער, האלטנדיג זיך אן די מאמעס שירצן, גרעסערע, העלפנדיג דער מאמען די פעקלעך טראגן, לויפן אין דער שווארצער וועלט אריין, מיט געוואלדן, מיט געוויין. און דאס פייער לויפט זיי נאך, ארויסשטעקנדיג נאך זיי זיינע צונגען. מאמעס טראגן זויגנדיגע קינדער אין די קישנס, ברידער — קליינע שוועסטערליך, שוועסטער — קליינע ברידערליך. מען לויפט מיט זיי אין פרעמדע שטיבער, זיי אוועקצולייגן אין פרעמדע בעטן, צו פרעמדע קינדער. דאס פייער יאגט די מענטשן פון די הייזער, טרייבט זיי ארום ווי ווילדע רוחות און טראגט זיך פון דאך צו דאך. דאס פייער איז ווי אן אומגעהויער ווילדע חיה מיט ברייטע, ווייט-ברענענדיגע לאפעס, איז געקומען צו לויפן פון וויסטע מדבריות און האט זיך איבערן שטעטל געלייגט, צו פארניכטן אלץ, אלץ... אידן, גויים שלעפן עמערליך וואסער, גייען מיט א געוואלד און גיסן דאס וואסער אין פייער אריין: דאס פייער טרינקט עס אויס מיט א לעכערדיגן קנאק און טוט זיך ווייטער דאס זייניגע. טייל מענטשן, נישט וויסנדיג וואס צו טוהן, כאפן פענצטער, טירן און לויפן דערמיט אין דער וועלט אריין. ווילדע מאמעס לויפן אין פייער מיט צעווארפענע האר, פארווארפענע קליידער. זיי לויפן און שרייען: "מיינע קינדער"!

ווילדע, פארלאזטע נאקעטע קינדער לויפן איבער דער גאס, שלעפנדיג פעקלעך און שרייען: "מאמע! מאמע!"

און די אלע קולות ווערן פארטרונקען אינאיינעם אינעם קנאק פונעם פייער, און דאס פייער שיקט זיינע צונגען פון דאך צו דאך און לאזט איבער נאך זיך איין חורבה נאך דער אנדערער.

אין די חורבות בלייבן שטיין הויכע, שווארצע קוימענס, עדות אויף דעם אומגליק, וואס דאס פייער האט אנגעמאכט. טייל באלעבאטים, כאפנדיג ווער א האק, ווער א לאפעטע, האקן די ווענט, רייסן די דעכער פון זייערע אייגענע הייזער. זיי האקן אן רחמנות, ווי עס וואלט אין זיי אריינגעקומען א ווילדער גייסט צו מאכן א תל פון אלץ, אלץ חרוב צו מאכן.

איינער ברעכט מיט בלויזע הענט די שויבן און לויפט דערנאך מיט צעבלוטיקטע הענט איבער דער גאס. דאס פייער אבער ווערט נישט שטילער. די בייזע, פייערדיגע לאפעס ציען עס פון דאך צו דאך, און מיט א בייזן קנאק, ווי ס'וואלט געוואלט פארשטומען דאס געוויין פון די קינדער, פון די מאמעס, פונעם עולם, ברעכט עס איין שטוב נאך דער אנדערער. די אלע קולות נעמען זיך צונויף צוזאמען און הויבן זיך אויף ביזן הימל אריין... און דער שטאטגלאק האט אלץ נאכאנאנד געקלונגען און געקלונגען, ווי ער וואלט געוואלט ביים פייער רחמנות ערוועקן, ווארפן זיך צו זיינע פיס אדער קלאגן זיך פאר די געהיימע קראפט אויף דעם חורבן, וואס דאס פייער האט אנגעמאכט...

באלד איז געווארן א געשריי: "די שול ברענט, די שול!"

און עס האט זיך אנגעהויבן א געלויף פון אלע זייטן. טאטעס האבן די הויזגעזינדן אוועקגעווארפן, מאמעס — די זויגנדיגע קינדער, אלע האבן זיך ארום דער קליינער שול ארומגעשטעלט. אירע הויכע פענצטער, וואס זענען געוועזן געגן איבער דעם פייער, האבן ווי ליכטיגע לאמטערנעס געלויכטן. אידן האבן געקרעכצט, די האר פון קאפ זיך געריסן; ווייבער האבן זיך ארום אירע בריענדיגע ווענט ארומגעשטעלט, ווי זיי וואלטן זיי וועלן מיט זייערע שירצן פארשטעלן. א פאר אידן זענען געשטאנען און געגאסן עמערליך וואסער אויף די הייס-אנגעזענגטע ווענט.