„קידאַלטאָ װעקידאַשטאָ“ פֿון שאָלעם־אַלײכעם.

„איװאַן פּאָפּערילע“. קײן אַנדער נאָמען האָב איך ניט געהאַט אין דער הײם צװישן אַ גאַנצער כאַליאַסטרע. עפֿשער דערפֿאַר, װאָס איך האָב ניט געװאָלט לערנען? דאָס אַכוץ. װעלן האָב איך טאַקע ניט געװאָלט. װער װיל דאָס לערנען? אָדער עפֿשער דערפֿאַר, װאָס איך האָב געהאַט אַ גראָבן קאָפּ? דאָס קאָן אױך זײַן. קײן שטאַרק גוטן קאָפּ האָב איך טאַקע ניט געהאַט. דאָס הײסט, די טפֿיסע איז בײַ מיר געװען ― אַזױ האָט דער רעבע געזאָגט ― אַ האַרטע טפֿיסע. אײדער איך האָב טױפֿעס געװען אַ זאַך, איז אָנגעקומען שװערלעך. דערפֿאַר אָבער איז דער זיקאָרן געװען בײַ מיר, נישט פֿאַר אײַך געדאַכט, זײער־זײער אַ שװאַכער! ניט געװען די זאַך, װאָס איך זאָל געדענקען. אָט האָב איך אױסגעלערנט אױף אױסװײניק, און אָט האָב איך עס פֿאַר־, שױן פֿאַרגעסן. איך קען מיר גאָר ניט דערמאָנען אָן די קלעפּ, מיט די פּעטש, מיט די שמיץ װאָס מע האָט מיר אַרײַנגעטײלט. אומזיסט האָט נעבעך מײַן טאַטע זיך אָפּגעגעסן דאָס האַרץ. אומזיסט זײַנען נעבעך געװען דער מאַמעס טרערן. עס האָט קײן זאַך מיר ניט גענומען.

― גװאַלד! איװאַן פּאָפּערילע! װאָס װעט זײַן פֿון דיר?

― גװאַלד! ייִדישע קינדער! װאָס װעט זײַן פֿון מיר?

איך האָב שױן אַ מאָל געזען מײַן טאַטן פֿרײלעך זײַן. לעמאָשל, פּורים צו דער סודע. סימכעס־טױרע נאָך האַקאָפֿעס. אױף אַלערלײ סימכעס. נאָר אַזױ פֿרײלעך, װי ער איז געװען יענעם ערעװ־פּײסעך, װאָס איך גײ אײַך דערצײלן, ― האָב איך אים נאָך קײן מאָל ניט געזען. װאָס זשע איז מיט אים געװען די געדולע? ― איך בין אַ כאָסן געװאָרן. מאַזלטאָװ! מיט מאַזל זאָלט איר לעבן! װער איז דער מעכוטן? דער מעכוטן איז שױן אײן מאָל אַ מעכוטן. ערשטנס, אַ מעיוכעס. די האָרנשטײנס פֿון ראַדאָמישל האָט איר געקענט? די זוסמאַנס פֿון אָסטרע װײסט איר? און די טשערנאָבילסקיס פֿון שפּאָלע האָט איר אױך געהערט? איז ער בײַ זײ געװען אַ קאָמיסיאָנער. ניט הײַנט, נאָר אַ מאָל. אײדער ער האָט זיך מיט זײ צעקריגט. הײַנט איז ער שױן אַלײן אַ סױכער. ניט קײן גרױסער, נאָר אַ סױכער. נאַדן גיט ער אױך. ניט קײן סאַך. מײַן טאַטע גיט צװײ מאָל אַזױ פֿיל. דערפֿאַר אָבער גיט מען מיר אַ קאַלע ― שױן אײן מאָל אַ קאַלע! איך אַלײן קען זי נאָך ניט. איך האָב זי נאָך ניט געזען. נאָר די, װאָס האָבן זי געזען, קענען זיך פֿון איר ניט אָפּלױבן. און געזען האָבן זי דער טאַטע, די מאַמע, מײַנע אַן עלטערע שװעסטער און איר מאַן, מײַן שװאָגער. זאָגט די מאַמע, אַז זי איז אַ שײנע. און די שװעסטער זאָגט, אַז זי איז ניט אַזאַ שײנע, װי אַ קלוגע. און מײַן שװאָגער דרינגט, אַז זי איז ניט אַזאַ קלוגע, װי אַ גוטע. עס ליגט איר די גוטסקײט אױפֿן פּאָנעם. זאָגט דער טאַטע, אַז װאָס זי זאָל ניט זײַן, בין איך זי ניט װערט. נאָר, װערט ניט װערט ― אַבי איך האָב זי. אַזױ טראַכט איך מיר און קוק שױן אַרױס אױף פּײסעך, װי אַן ערלעכער ייִד אױף מעשיִעכן. װאָרעם איך האָב געהערט זאָגן, אַז אױף פּײסעך פֿאָר איך מיר דורך צו מײַנע מאַכעטאָנים צו גאַסט.

צו די מאַכעטאָנים, כאָלילע נישט צו דער קאַלע. אַזױ זאָגן זײ, מײַנע טאַטע־מאַמע. װאָס איך דענק װעגן דעם ― דאָס איז מײַן אײסעק. און װײַל איך בין נאָך בײַ זײ אין רעשוס, מוז איך מיר אונטערגעבן און אױסהערן אַלצדינג, װאָס זײ װעלן מיר זאָגן. און װאָס זאָגט אַ טאַטע אָדער אַ מאַמע? זײ זאָגן, אַז איך זאָל זיך האַלטן װי אַ מענטש, און אַז איך זאָל זיצן, װי אַ מענטש, און אַז איך זאָל עסן, װי אַ מענטש, און אַז איך זאָל ניט רײדן קײן נאַרישקײטן.

― בעקיצער, דו זאָלסט נישט אַרױסבאַװײַזן, אַז דו ביסט אַ איװאַן פּאָפּערילע.

אָט דאָס זאָגט מיר אָן דער טאַטע און פֿאַרכאַפּט זיך:

― שאַ! דעם יאָנטעװדיקן קידעש קענסטו שױן, צי װער, װאָס?

לאָזט זיך אױס, אַז נײן. איך קען אים נאָך ניט. פֿון װאַנען זאָל איך אים קענען? פֿון פֿאַר אַ יאָרן? װער האָט דאָס אַזאַ קאָפּ? ביפֿראַט, אַז הײַנטיקער פּײסעך פֿאַלט אױס אַקוראַט שאַבעס צו נאַכט ― און דאָס איז אַ אומגליק! דאָ מוזט איר קענען קידעש מיט האַװדאָלע אין אײנעם. דער פּײסעכדיקער קידעש אַלײן, מאָלט אײַך, איז אױך אַ גענוגנדיקע מאַקע ― גײ דער־, געדענק דעם „זמאַן־כערוסײנו“. איז קאַרג ― נאַט אײַך נאָך אַ האַװדאָ־, אַ האַװדאָלע אַ צוגאָב, מיט אַ „קידאַשטאָ“, און מיט אַ „היװדאַלטאָ װעקידאַשטאָ“. אַ גוט שטיקל אַרבעט!

― נישקאָשע, ביסט ניט קלײן אױסצולערנען, ― זאָגט דער טאַטע ― האָסט נאָך געזונטע דרײַ װאָכן צו פּײסעך.

פֿאַרלאָזן זיך פֿון דעסט װעגן אין גאַנצן אױף מײַן יױשער איז מײַן טאַטע קײן באַלן נישט. הײסט ער מיר, איך זאָל אים צושיקן דעם רעבם. װאָס דאַרף ער דעם רעבם? ער װיל אים בעטן, ער זאָל מיט מיר אײַנשטודירן דעם יאָנטעװדיקן קידעש מיט דער האַװדאָלע אין אײנעם. אָבער אַזױ אַז איך זאָל אים קענען, װי אַ װאַסער. ער זאָגט אָן דעם רעבם מיטן האַרבן װאָרט:

― איר זאָלט אױף אים קײן קאָװעד נישט לײגן, אױף דעם כאַמולע, כאָטש ער איז מײַנער אַ זון. פּאַסעס זאָלט איר פֿון אים שנײַדן! דעם קידעש זאָל ער מיר קענען!

דער רעבע האָט מער ניט באַדאַרפֿט, װי אַ פֿרײַע האַנט. די גאַנצע דרײַ װאָכן זײַנען אַװעקגעגאַנגען אױפֿן קידעש. איך מעג מיר באַרימען, אַז איך האָב דעם קידעש געקענט טאַקע װי אַ װאַסער. אָבער נאָר דעם קידעש. מיט דער האַװדאָלע איז געװען צאָרעס! דאָס הײסט, די האַװדאָלע אַלײן איז אױך געגאַנגען בײַ מיר, װי אַ מיזמער. אָבער נאָר ביז אַ געװיסער סטאַנציע. ביזן ערשטן „קידאַשטאָ“. און פֿון ערשטן „קידאַשטאָ“ אָן און װײַטער ― איז כאָטש װערט צעזעצט! דער, װאָס האָט אױסגעטראַכט דעם קידעש, האָט, אַ פּאָנעם, נישט געהאַט װאָס צו טאָן. האָט ער אַװעקגעשטעלט אַ „קידאַשטאָ“, און טאַקע באַלד נאָכן „קידאַשטאָ“ אַ „היװדאַלטאָ װעקידאַשטאָ“. װאָס װאָלט אים געאַרט, עס זאָל זיך שטײן אָדער קידאַשטאָ, אָדער היװדאַלטאָ? מאָנעפֿשעך: איז קידאַשטאָ, איז ניט היװדאַלטאָ, איז היװדאַלטאָ, איז ניט קידאַשטאָ. צו װאָס דרײען אַ מױעך? פֿרעגן בײַם רעבם ― איז אַ פֿראַסק אין דער מאָרדע! קײן אַנדער ענטפֿער איז ניטאָ בײַ אים.

― װוּ האַלטסטו שױן אינעם קידעש? ― טוט מיר דער טאַטע אַ כאַפּ שױן פֿאַר יאָנטעװ, איך האַלט שױן בײַם פֿאָרן. ― קענסטו אים שױן אױסװײניק?

― װי אַ װאַסער!

― אַנו, זאָג.

און איך זאָג. עס גײט װי געשמירט. איך פֿלי, װי אַ קוריערצוג, מיט אַ גיכקײט פֿון אַכציק מײַל אַ שאָ. נאָר אַז עס קומט צו דעם האַמאַװדיל, הײבט דער צוג אָן צו גײן אַ ביסעלע שטילער, אײַנגעהאַלטענער: „בײן קדושעס שאַבעס ליקדושעס יאָנטעװ היװדאַלטאָ, װעעט יױם האַשװיִיִ מישײשעס יעמײ האַמײַסע קידאַשטאָ. קידאַשטאָ װעהיװדאַלטאָ“.

― ניט קידאַשטאָ װעהיװדאַלטאָ, איװאַן פּאָפּערילע, נאָר היװדאַלטאָ װעקידאַשטאָ. צװײ הונדערט און פֿופֿציק מאָל זאָלסטו מיר איבערכאַזערן „היװדאַלטאָ װעקידאַשטאָ“!

און איך גײ אַרום איבער דער שטוב, װי אַ מעשוגענער, און כאַזער שטילערהײט: „היװדאַלטאָ װעקידאַשטאָ, היװדאַלטאָ װעקידאַשטאָ“ ― ביז עס הײבט מיר אָן צו היװדאַלעװען און צו קידאַשטען אין די אױגן און אין קאָפּ, און איך פֿאַל צו אַ פֿאַרטומלטער אױף דער קאַנאַפּע. עס גײט מיר אָפּ אַ מינוט צו כאַלעשן.

― װאָס איז דיר? ― פֿרעגט מיר די מאַמע.

― גאָרניט, ― זאָג איך ― היװדאַלטאָ װעקידאַשטאָ, קידאַשטאָ װעהיװדאַלטאָ...

― װאָס פֿאַר אַ „װעהיװדאַלטאָ“? ― פֿרעגט דער טאַטע, ― פֿון װאַנען האָט זיך גענומען צו דיר, איװאַן פּאָפּערילע, אַ „װעהיװדאַלטאָ“?

― טאָמער װאָלט דאָס שױן אַ מאָל געהאַט אַן עק? ― מישט זיך אַרײַן די מאַמע, לעבן זאָל זי. ― דו װעסט אים אַזױ פֿאַרשלאָגן דעם קאָפּ מיט דײַנע קידאַשטעס און װעהיװדאַלטעס, אַז דאָס קינד װעט שױן גאָרניט װיסן אױף װאָס פֿאַר אַ װעלט ער איז.

לאַנג לעבן זאָל די מאַמע מײַנע. זי האָט מיר אױסגעלײזט פֿון גאָלעס. האָט זיך אָבער דער „װעהיװדאַלטאָ“ אַרײַנגעדרײט אין מיטן און האָט מיר ניט אָפּגעלאָזט אױף קײן מינוט. װאָס איך זאָל ניט זאָגן און װעגן װאָס איך זאָל ניט טראַכטן, איז דער „װעהיװדאַלטאָ“ מיר געשטאַנען פֿאַר די אױגן, געשפּרונגען מיר אין פּאָנעם אַרײַן.

איך בין געזעסן אױפֿן װאָגן און געפֿאָרן אױף יאָנטעװ צו דער קאַלע (טאַטע־מאַמע זאָגן „צו די מאַכעטאָנים“) און האָב ניט װילנדיק געכאַזערט דעם קידעש אױף אױסװײניק. און אַז ס'איז געקומען צו דער סטאַנציע „קידאַשטאָ, היװדאַלטאָ װעקידאַשטאָ“, האָב איך מיר געמאַכט אַ סימען: דאָס פֿערד װאָס איז געגאַנגען לינקס, איז געגאַנגען גלײַך, האָט עס בײַ מיר געהײסן „קידאַשטאָ“. און דאָס פֿערד, װאָס איז געגאַנגען רעכטס, האָט געװאָרפֿן מיט די פֿיס, האָט עס דערפֿאַר געהײסן בײַ מיר „קידאַלטאָ“ (פֿונעם שױרעש קידאַט ― װאַרפֿן). דער סימען איז געװען: „לינקס, רעכטס און לינקס“. און אַזױ איז דאָס שױן פֿאַרבליבן בײַ מיר פֿעסט אין מײַן געדעכעניש: פֿריִער „קידאַשטאָ“, דערנאָך „קידאַלטאָ“ און דערנאָך װידער אַ מאָל „קידאַשטאָ“ ― דאָס הײסט: „קידאַשטאָ װעקידאַלטאָ װעקידאַשטאָ“ ― אױסגעצײכנט! איך מײן, אַז ס'איז שױן נישט געװען דער קױעך אױף דער װעלט, װאָס זאָל עס קענען אַרױסרײַסן פֿון מײַן זיקאָרן!

און אַזױ בין איך געקומען בעשאָלעם צו מײַן קאַלע (טאַטע־מאַמע װילן האָבן, אַז „צו די מאַכעטאָנים“). דעם טאָג פֿון ערעװ־פּײסעך און ניט צײַט געהאַט אַפֿילע רעכט אָנקוקן מײַן קאַלע, װאָרעם מע האָט זיך שױן געקליבן גײן אין שול אַרײַן. עס איז געװען אַ בעהאָלע, אַ כאַפּעניש, אַן ערעװ יאָנטעװדיקער הו־האַ. אינעם טומל האָב איך געכאַפּט אַ קוק. דאַכט זיך, נישקאָשע פֿון אַ מײדל. ניט קײן מיִעסע. פֿון איר כאָכמע קען מען נאָך גאָרנישט װיסן. און קײן גוטסקײט אױפֿן פּאָנעם, װי מײַן שװאָגער זאָגט, זעט מען אױך נישט אַרױס. אױב קלײנע פּרישטשיקלעך אױפֿן פּאָנעם איז אַ סימען פֿון גוטסקײט, באַדאַרף זי זײַן זײער אַ גוטע. איך מײן, אַז זי װאָלט אַ סאַך געװינען, װען זי זאָל גײן די האָר פֿאַרקעמט, ניט צעלאָזט, װי בײַ אַן אַלטער מאַכשײפֿע. אױך װאָלט ניט געשאַט, זי זאָל איבערבײַטן דאָס גרינע זײַדענע קאָפֿטל ― עס פּאַסט איר ניט קײן גרינער קאָליר. און װאָס איז דאָס בײַ איר פֿאַר אַ טעװע, װאָס באַלד עפּעס װערט זי רױט, װי אַ פֿײַער? מע דאַרף זי אָפּגעװײנען דערפֿון. לאָמיר נאָר װערן מיט איר גוט באַקאַנט. דערװײַל טרײַבט מיר דער מעכוטן אין שול אַרײַן.

מײַן מעכוטן ― װאָס זאָל איך זאָגן װעגן אים? אַ ייִד איז אַזױ פֿאַרטאַרעראַמעט מיטן הײליקן יאָנטעװ, ― און דאָ קומט צו אים אַ גאַסט אַ כאָסן, װאָס ער פֿירט אים אין שול אַרײַן, באַװײַזן דער שטאָט װאָס ער האָט געהאַנדלט. דאָס איז נישט קײן קלײניקײט! די האָר זײַנען אים נאָך נישט אױסגעטריקנט פֿון מערכעץ. הינטער דעם האַלדז איז נאָך רױט פֿון אונטערשערן זיך. די מאַלבושים קנאַקן יאָנטעװדיק. די נײַע שטיװלעטן גלאַנצן נאָך און שמעקן מיט יוכט. אין שול זיצט ער אױבנאָן. אַלע טראָגן אים אַקעגן דעם גוט־יאָנטעװ און שטעקן אָפּ אַ קאַלטן שאָלעם־אַלײכעם דעם כאָסן. קאַלט איז דער שאָלעם־אַלײכעם דערפֿאַר װײַל די פֿינגער זײַנען קאַלט. און אַ ייִד, אַז ער גיט אײַך שאָלעם, גיט ער אײַך נאָר די שפּיץ פֿינגער. אַלצדינג אין אײַלעניש. מע קומט אַהײם מיט אַ ברײטן גוט־יאָנטעװ, און גלײַך צום סײדער. די קאַלע ענטפֿערט אױפֿן גוט־יאָנטעװ, און װערט שױן װידער רױט, אַזױ װי אַ צײַטיקער אַרבוז. די מאַכעטענעסטע שײַנט. זי איז באַהאַנגען מיט צירונג, װי „גאָטס מאַמע“. דער מעכוטן האָט אָפּגעקלונגען דעם לאַנגן קידעש, װי אַ גלאָק, און האָט אַ װוּנק געטאָן צום כאָסן, אַז ער זאָל מױכל זײַן אױפֿשטײן און אױך מאַכן קידעש, װי דער שטײגער איז. און דער כאָסן שטײט אױף, נעמט דעם קױס און צעלאָזט זיך מיטן קוריערצוג, און הױך. און פֿײַנטשיק. מיטן ניגן. גיך־גיך. ביז ער קומט צו דער שװערער איװרע, צום רעכטן זומפּ, הײבט ער אָן גײן פּאַװאָליע, האַרט בײַ דער ערד:

,,בײן קדושעס שאַבעס ליקדושעס יאָנטעװ היװדאַלטאָ ... װעעס יאָם האַשװיִיִ מישײשעס יעמײ האַמײַסע קידאַשטאָ...“ דאָ דערמאָנט ער זיך אָן די פֿערד, אײנער הײסט „קידאַשטאָ“ און גײט גלײַך, דער אַנדערער װאַרפֿט מיט די פֿיס און הײסט 
„קידאַלטאָ“.

„קידאַלטאָ װעקידאַשטאָ, קידאַשטאָ װעקידאַלטאָ. קידאַלטאָ װעקידאַלטאָ װעקידאַשטאָ װעקידאַלטאָ...“

דעם ערשטן טאָג כאַלעמױד גאַנץ פֿרי. די קאַלע איז נאָך געשלאָפֿן. נאָר דער מעכוטן איז געזעסן אין אַ זײַדן כאַלאַטל מיט אױסגעטראָטענע שטעקשיך אױף די פֿיס און האָט געשװיצט און געסאָפּעט איבער אַ בריװל װאָס ער האָט געשריבן צו זײַן מעכוטן. בײַ דער זײַט איז געזעסן די מעכוטאָנעסטע אָנגעבלאָזן, װי אַ אינדיטשקע. דער כאָסן האָט צונױפֿגעלײגט זײַנע זאַכן אין אַ טשעמאָדאַנטשיק, געװען גרײט אױפֿצוזעצן זיך און פֿאָרן אַהײם.

― נאַ! ― זאָגט צו אים דער מעכוטן און גיט אים אַ פֿאַרכאַסמעטן בריװ. ― דו װעסט לאָזן גריסן דעם טאַטן און װעסט אים איבערגעבן אָט דאָס בריװל. פֿאָר געזונט!

זיצנדיק אױפֿן װאָגן בין איך געװען טשיקאַװע צו װיסן, װאָס שרײַבט דער מעכוטן צו מײַן טאַטן? און װאָס האָבן זײ מיר אַזױ פֿרי אַרױסגעמעשאַלײעכט? איך עפֿן אױף דעם קאָנװערט, פֿאַלן אַרױס די „טנאָיִם“ און אַ בריװעלע צום טאַטן. אינעם בריװעלע שרײַבט מײַן מעכוטן און בעט מעכילע בײַ מײַן טאַטן, „ער זאָל קײן טאַרומעס ניט האָבן ― דער שידעך קאָן ניט זײַן קײן שידעך איבער קאַמע־װעקאַמע טײַמים. האַשעם־ייִסבאָרעך זאָל אים צושיקן זײַן זיװעג, און זײַן טאָכטער ― איר זיװעג. און װאָס אָנבאַלאַנגט דעם נאַדן מיט די מאַטאָנעס לעהאַכאָסן װעהאַקאַלע, װעט מען זיך אָפּבײַטן. דעם כאָסן װעט מען אומקערן זײַנס, דער קאַלע אירס, און אַלצדינג װעט זײַן אין דער בעסטער אָרדענונג, שאָלעם־װעשאַלװע, מע װעט זיך צעגײן, װי גוטע פֿרײַנט. אוּװעזכוס־זע װעט זײַן שאָלעם און פֿרידן צו אַלע ייִדן, װענױמער אָמײן.“

אַ גליק כאָטש, װאָס ער שרײַבט ניט קײן זאַך װעגן דעם שײנעם קידעש. לאַנג לעבן זאָל ער! לאָזט זיך אױס אַ מײַסע, איך קום אַהײם, באַגעגנט מיר מײַן טאַטע מיט אַ פֿײַנע פּאָר פּעטש.

― קידאַלטאָ װעקידאַשטאָ! פֿון װאַנען האָט זיך צו דיר גענומען, דו מעשומעד אײנער, אַ „קידאַלטאָ“ אין מיטן דרינען?

― אַזױ גאָר? פֿון װאַנען װײסט ער דאָס שױן? און פֿאַר װאָס עפּעס נאָר ער? די גאַנצע שטאָט װײס שױן דערפֿון? און איך הײס שױן מער ניט „איװאַן פּאָפּערילע“. איך הײס שױן אַ נײַעם נאָמען. מײַן נאָמען איז שױן איצטער: „קידאַלטאָ װעקידאַשטאָ“. איצט איז דאָס בײַ מיר אַ געלעכטער. װיפֿל טרערן, ביטערע טרערן האָט דאָס מיר געקאָסט דענסטמאָל!