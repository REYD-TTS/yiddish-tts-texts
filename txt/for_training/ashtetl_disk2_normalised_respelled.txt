געזעסן איז אױזער מיט װאָלף דעם שרײַבער בײַ דעם „ריכטיקן בוך“ און האָבן בײדע טיף אין בוך אַרײַנגעקוקט. אין שטוב איז געװען אַ שטילשװײַגעניש, װאָס האָט געדריקט און אין אײנעם עפּעס אַ דערעכערעץ פֿאַרשפּרײט... אױף דעם טיש, װאָס איז געװען פֿאַרװאָרפֿן מיט קלײנע און גרױסע פּאַפּירן און פּאַפּירעלעך, האָבן צװײ גרױסע זילבערנע לײַכטער אַרױסגעשטאַרט און האָבן ערנסט געמאַכט די שטוב. און די טיר האָט געסקריפּעט, און די דינסט האָט זיך געדרײט, איז זי איז אַרײַן מיט פֿולע גלעזער טײ און אַרױס מיט לײדיקע.

אין אַ װינקל שטוב אױף דער קאַנאַפּע זענען געזעסן כאַצקל און בערל, רעב יעכעסקלס מישפּאָכע. זײ זענען געזעסן שטיל־שװײַגנדיק, זיך נישט אַ ריר געגעבן, קעדײ מען זאָל זײ נישט אָנזען, אַז זײ זאָלן דאָ גאָרנישט אױסמאַכן, און מיט גרױס האַכנאָע זײַנען זײ יעדע מינוט גרײט געװען צו ערפֿילן דעם קלענסטן פֿאַרלאַנג מיט דעם גרעסטן פֿלײַס און אײַלעניש, װאָ־ װאָס אײנער פֿון טיש װעט באַפֿעלן. נישט אײן מאָל זענען זײ אַלײן אָבער געגאַנגען טרעפֿן, װאָס מען דאַרף, און האָבן זיך מיט אַ מאָל געגעבן אַ לאָז צו דער טיר. בײדע האָבן זיך אָנגעטראָפֿן און האָבן אַ גערודער געמאַכט. האָט זיך װער פֿון טיש אומגעקוקט, האָבן זײ זיך בײדע אין דער שטיל, פֿאַרשעמטערהײט פֿון דער שטוב אַרױסגעגאַנװעט, נאָר אין אַ פּאָר מינוט אַרום האָט מען זײ שױן װײַטער אין שטוב געטראָפֿן זיצן אױף דער קאַנאַפּע, און אײנער האָט דעם צװײטן אין דער שטיל די הענט, די פֿיס געקנײַפּט, געביסן, דער צװײטער האָט אים מיט אַ שטאָך פֿון אַ שפּילקע אָפּגעענטפֿערט, אַנשטאָט אַ װאָרט פֿון מױל אױסצונוצן.

אין מיטן דערינען דערהערט זיך פֿון דרױסן אַן אָנקומעניש. די טיר עפֿנט זיך ברײט און עס באַװײַזן זיך ייִדן, די שטאָט־באַלעבאַטים, נאָך אין שאַבעסדיקע מאַלבושים אָנגעטון, טײל מיט ציגאַרן, טײל מיט לולקעס, און לאָזן פֿון די בערד אַ געדיכטן רױך אַרױס. די שאַבעסדיקע קלײדער און די װאָכעדיקע לולקעס האָבן נישט אין אײנעם געשטימט, דאָך האָבן זײ צוזאַמען געװאָרפֿן אַ כאַלעמױדיקן כײן, אַ כײן פֿון אַ כסידיש־נעגידיש. די שטוב איז פֿול געװאָרן מיט רױך פֿון די ציגאַרן. און פֿון געדיכטן רױך האָבן די צװײ ליכטפֿלאַמען אַרױסגעשײַנט, דאָס האָט זײער באַלעבאַטיש אױסגעזען און באַכײנט דעם אױלעם. זײ האָבן געזאָגט דעם ברײטן „גוט־װאָך“ און האָבן פֿאַרנומען, יעדער נאָך זײַן שטאַנד נאָך, פּלעצער אַרום דעם טיש. די טיר האָט איצט מער געסקריפּעט — און פֿון שטוב איז איצט, מיט אַ מאָל אַװעקגענומען געװאָרן דער פֿריִערדיקער דערעכערעצדיקער גײַסט, װאָס האָט געהאַט די שטוב אָנגעפֿילט, אַזױ, אַז בערל און כאַצקל האָבן זיך מיט אַ מאָל מער הײמישער געפֿילט און פֿרײַ געלאָזט די צונגען אַנשטאָט זיך צו קנײַפּן. די שטוב איז צוריק שטוב געװאָרן, מען האָט באַלד די רעכענונגען אַראָפּגענומען, װאָלף שרײַבער האָט געכאַפּט דאָס „ריכטיקע בוך“, און איז דערמיט ערגעץ װוּ פֿאַרשװוּנדן געװאָרן.

אײנער אַ הױכער ייִד מיט אַ לאַנגער ברײטער באָרד, װעלכער האָט גערעדט מער מיט די הענט װי מיטן מױל, און יעדערן מיט אַן אַזעסקײט דאָס מױל פֿאַרקלאַפּט, איז געװען דער ראָש־האַמעדבאָרים: אַזױ װי די שטאָט, זאָגט ער, האָט קײן פּאַרנאָסע נישט, און מע דאַרף נױטיק אַ רעבם אין שטאָט, אַז כסידים זאָלן האָבן װוּהין אַרײַנצוקומען אױף אַ יאָנטעװ, אױף אַ שאַבעס, און אַז עס זאָל אַ לעבן װערן, גיט ער אַן אײצע, אַז מען זאָל דעם טריסקער רעבם, װאָס האָט זיך איצט פֿון ברודער אָפּגעטײלט, אין שטאָט פֿאַרבעטן. דער טריסקער רעבע װעט באַשטײן, — ער װײסט עס אױף געװיס — נאָר מיט דעם טנײַ, אַז מען זאָל אים דעם ראָװס בעסמעדרעש אַװעקגעבן, און דער שטאָט־ראָװ זאָל אים אַ קװיטל אַרױסגעבן, אַז סאַנדעקאָעס געהערן צום טריסקער רעבם.

— און אונדזער ראָװ לעבט נישט ביז הונדערט און צװאַנציק יאָר? דו, קעהילע־מענטש, מינאַסטאַם האָסטו אַפּױטיקע פֿון דײַנעם באַקומען, — האָט געשריִען אַרן־לײב שוסטער, אַ כעװרעמאַן אין „נױסע־האַמיטע“, אַ בלינדער אױף אײן אױג, שױן האַלטנדיק דעם שטעקן אין דער האַנט אַנטקעגן דעם הױכן ייִדן.

אַרן־ליב שוסטער האָט געהערט צו דער „כעװרע מענער". די כעװרע מענער, אָדער די כאַטװע אײצים װעשואַװי מאַיִם, מיט, װי מען האָט זײ אין שטאָט גערופֿן, האָבן געהאַלטן פֿאַרן ראָװ; און די טריסקער כסידים אָבער, האָבן זײער רעבם געװאָלט אין שטאָט אַרײַנברענגען.

— מענדל־ליב, פֿון װען אָן ביסטו מיר אַזאַ מאַכער געװאָרן? האָסט שױן קײן פּרוטע נישט און װילסט װײַטער אַ בײנדל אָפּלעקן? האַ? — האָט צום הױכן ייִד געזאָגט אײנער אַ קאַצעװ, װאָס האָט אַ מאָל געלערנט מיט אים אין אײן כײדער.

— אומעטום זענען זײ דאָ, די פּױערן, מען פֿרעגט אײַך נאָך נישט קײן שײַלע. אַז מע װעט אײַך פֿרעגן, װעט איר ענטפֿערן, — האָט דער הױכער ייִד געזאָגט, אַרױפֿרוקנדיק זיך העכער צום טיש צו.

רעב יעכעסקל, דער דאָזאָר, דער באַלעבאָס פֿון שטאָט, איז זיך געזעסן און האָט אױסגעהאָרכט די מאַכלױקעס און האָט שטיל געשװיגן, קוקנדיק אױפֿן מעכוטן, װאָס װעט ער זאָגן.

— צװישן אונדז רעדנדיק, װער קומט צו „אים“ הײַנט אַהער? װאָס פֿאַר אַ נאָמען האָט ער? און װאָס איז ער אין עמעסן? — האָט דער הױכער ייִד פֿאַרשטײן געגעבן רעב יעכעסקלען אין דער שטיל.

— גוט־װאָך! — גיט מיט אַ מאָל אַ קלונג אין שטוב, און דער „גוט־װאָך“ איז עפּעס געװען, גאָר אַ באַזונדערער, — ער איז נישט באָטל געװאָרן צװישן די אַנדערע גוט־װאָכס. טײל האָבן זיך אומגעקוקט צו זען, װער דאָס איז, און געװען איז עס רעב ייִצכאָק ייִדלס. רעב ייִצכאָק יודלס איז אַ ייִד מיט אַ באַזונדערן „מײן". איזן איז עס אַ קלײן ייִדל, נאָר אַ ברײטס מיט אַ דיק בײַכל, װאָס רעדט נישט, נאָר עס קװיטשעט זינגענדיק; עס קוקט נישט, נאָר עס באַפֿעלט מיט די אױגן. אַז עס װיל, איז עס גוט װי אַ טײַבל, און שלעכט װי אַ שלאַנג. שטענדיק די ציגאַר אין מױל, מעג זי זײַן אָנגעצונדן, מעג זי זײַן אױסגעלאָשן, און דאָס ריטשן זײַנס מיט די פֿיס זאָגט אָן אַ פֿערטל שאָ פֿריִער, אַז ער קומט... יעדערן דוצט ער, מיט אַלעמען איז ער „פּאַן בראַט". ער פֿירט די ראָלע פֿון אַ גרױסן כאָסיד, און זאָגט אַלעמען מוסער, און אַלע האָבן מױרע פֿאַר אים, ער האַלט גאַנץ װינציק פֿון די אַלע ראַבאָנים, װאָס ייִדן האַלטן פֿון זײ, ער מאַכט זײ אַװעק מיט דער האַנט. מיט דעם שטאָט־ראָװ איז ער אין אַ באַשטענדיקער מאַכלױקעס.

טרעפֿט זיך אַ שײַלע, פּאַסקנט ער אַלײן. זאָגט אױפֿן ראָװ, אַז ער איז אַ גראָבער יונג און אַלע האָרכן אױס, און װוּנדערן זיך און האָבן מױרע פֿאַר אים.

אױזער, װאָס איז די גאַנצע צײַט געװען קאַלט אין האָט זיך אױסגעהערט רויִק, איבער װאָס מען קריגט זיך, דערזעענדיק רעב ייִצכאָק ייִדלס, װעלכער פֿלעגט אים אַלע מאָל אױף די פּלײצעס קלאַפּן אין שטיבל, איז גאָר אַן אַנדערע מענטש געװאָרן, — אַ כאָסיד.

— װאָס איז, מען פֿרעגט אײַך נאָך נישט — האָט ער געשריגן צו די באַלעבאַטים.

רעב יעכעסקל און רעב כאַיִם ראָזנקראַנץ געהערן צו די באַלעבאַטים. זײ דאַװענען און כאַװערן זיך מיט די באַלעבאַטים. זײ קענען אַפֿילע נישט לערנען, נאָר זײ זענען יאָדײע־סױפֿער. זײ זענען פֿון די באַלעבאַטים, װאָס האָבן דערעכערעץ פֿאַר אַ לאַמדן און װערן באָטל פֿאַר זײ. אַ ייִד אַ לאַמדן זאָגט אַ װאָרט, כאָטש עס איז נישט אַזױ גלײַך, װאָס פֿון אונדז אײנער טאָר דאָס נישט זאָגן, דאָך מינאַסטאַם װײסט ער װאָס ער זאָגט. דערפֿאַר האָט רעב יעכעסקל שטיל געשװיגן כאָטש ער האָט מיטגעהאַלטן מיט די באַלעבאַטים.

רעב יעכעסקלס האָפֿענונג איז געװען צו האָבן אַ קינד אַ לאַמדן, אַ מענטשן פֿון „יענער װעלט“, װאָס זאָל זיצן און לערנען, און ער האָט טאַקע דערפֿאַר רעב ייִצכאָק ייִדלס פֿאַר אַ מעלאַמעד צו זײַנע קינדער געהאַלטן. דער עלטערער זון איז אָבער נאָך באָכערװײַז אין געשעפֿט אַרײַן, „צוגעכאַפּט זיך", און צו ביסלעכװײַז די טױרע פֿאַרלאָזט. אײנס נאָר איז אים נאָך איבערגעבליבן, — װאָס ער האַלט זיך פֿאַר אַ כאָסיד, דאַװנט אין שטיבל און כאַװערט זיך מיט רעב ייִצכאָק ייִדלס. און איצט, זעענדיק, אַז זײַן אױזער און מאָטל האַלטן מיט מיט רעב ייִצכאָק ייִדלס, מיט די כסידים, האָט עס דעם אַלטן האַנאָע געטאָן: כסידים, עס איז עפּעס גאָר אַנדערש — פֿאַר זײער רעבם... און רעב יעכעסקל האָט זיך גאָרנישט אָנגערופֿן.

רעב יעכעסקל האָט פֿאַר זײַן ייִנגסטער טאָכטער, די באַסזקײנים, לײעלע, געװאָלט אַ לאַמדן און אַ באַלייִכעס פֿאַר אַן אײדעם זיך נעמען, אַז דער אײדעם זאָל קעסט עסן קאָל־יאָמעװ און טױרע לערנען, אַז אױף דער עלטער, װען רעב יעכעסקל װעט אין דער הײם שױן זיצן, זאָל ער אין דער שטוב דעם קאָל־האַטױרע הערן. ער האָט די זאַך איבערגעגעבן רעב ייִצכאָק ייִדלס. רעב ייִצכאָק ייִדלס „גוט־װאָך", װאָס האָט אַזױ קלינגענדיק אין שטוב אָפּגעקנאַקט, האָט דעם אַלטן עפּעס האַנאָע געטון. אין זײַן הױז — כסידים, און דער אַלטער האָט שױן גענומען פֿאַנטאַזירן װעגן דעם אײדעם דעם לאַמדן. ער האָט זיך אױפֿגעהױבן און אַריבערגעװוּנקען צו דעם מעכוטן רעב כאַיִמען, אַז ער זאָל מיט אים אין אַ צװײטן שטוב אַרײַן (אַזױ איז שױן אײַנגעפֿירט בײַ די אַלטע, אַז קײנער שטעקט נישט די האַנט אין קאַלטן װאַסער אַרײַן, אַז דער צװײטער װײסט נישט דערפֿון). רעב ייִצכאָק ייִדלס האָט נאָך אַ לאַנגן אומקוקן צו דער „כעװרע“ אַ װאָרט געװאָרפֿן:

— אײַלט אײַך נישט אַזױ, און װוּ זענען מיר עפּעס? — און איז מיט שאַרנדיקע טריט אין די צװײטע שטוב אַרײַן צו די אַלטע.

— רעב מאָרטכע קױנסקעװאָליער שרײַבט דאָך מיר, אַז איר האָט זיך מיט אים געזען אין טריסק, אַז איר קענט זײַן באָכער, נו, װאָס דאַרף מען מער?

און פֿון דער שטוב האָט זיך געהערט אַרן־ליבס קלאַפּן מיטן שטעקן אין טיש: „געהאַרגעט קענען זײ װערן, אײדער"...

די װײַבער האָבן זיך אין עסשטוב בײַ מאַלקעלען, רעב יעכעסקלס װײַב, פֿאַרזאַמלט. עס איז אַ מינעג בײַ מאַלקעלען אין שאַבעס צו־נאַכטס פֿון גרױסן רעכענונג אױף פּײסעך דאָס לעצטע שמאַלץ אױסצולאָזן. אין יענער שטוב זיצן די מאַנספּאַרשױנען בײַם יאָר־רעכענונג, עס הערט זיך פֿון דאָרט אַ שטיל גערױש, װאָס זאָגט אױס די ערנסטקײט פֿון אינעװײניק. די דינסט דרײט זיך, טראָגט אַרײַן גלעזער טײ און נעמט אַרױס לײדיקע גלעזער, און יעדעס מאָל, װען די טיר עפֿנט זיך, שלאָגט פֿון דאָרט אַרױס אַ רױך פֿון ציגאַרן און אַ ליאַרעם, װאָס פֿאַרשטומט אױף אַ װײַלע די װײַבערישע געשמועסן, און די װײַבער קריגן דערעכערעץ פֿאַר „דרינען"... דאָ, אין דער שטוב, זיצן די װײַבער און מאַכן זיך „נאַריש“ אין דרײדל. אין דרײדל הײסט עס, אָבער זײ שפּילן גאָר אין „זעקס און זעכציק" מיט אַ טאַליע קאָרטן, װעלכע די מאַנספּאַרשױנען האָבן די קינדער געגעבן צו שפּילן זיך. די ייִנגלעך שטײען בײַ די מאַמעס און ציִען „קאָנגעלט", די מאַמעס שטופּן זײ אָפּ פֿון זיך, און די ייִנגלעך שטײען אַלץ װײַטער און טוען דאָס זײעריקע. אין מיטן קומט גאָר צו לױפֿן אַ ייִנגל, כאַפּט אַרױס דעם „קאָן" פֿון טעצל און אַנטלױפֿט װוּ דער פֿעפֿער װאַקסט — און גײ טו אים עפּעס!

דער אַלטער דאָר װײַבער טראָגט טיפֿע הױבן מיט פֿאַרשידענע קאָלירטע בענדער און ברײטע שטערן־טיכלעך, װעלכע זענען אין שפּיצן אױסגעשניצט, און אין יעדע שפּיץ פֿינקלט זיך אַן אַנדער צירונג: אין אײן שפּיץ — אַ רױטע קרעל, אין צװײטן שימערט אַ בריליאַנט, און דאָס װאַרפֿט איבער דעם אַלט געקנײטשטן, גלענצנדיקן שטערן אַ שאַבעס־מאַלקע־כײן; דער יונגער דאָר טראָגט שױן שײטלעך מיט פֿאַרשידענע מאָדנע לאָקן און די צירונג אין די שײטלען אַרײַנגעשטעקט. די קלײדער זענען מערסטנטײלס פֿון פּערסישע טיכער־שטאָף אין פֿאַרשידענע קאָלירן, װאָס איז דענצמאָל די מאָדע געװען, און געמאַכט זענען זײ אױך געװען נאָך דער דענצמאָלדיקע מאָדע — פֿאַלדן אױף פֿאַלדן, אײן פֿאַלד אַרײַן מיטן קאָפּ אין די צװײטע; דאָ מישן זיך די פֿאַלדן אױס און לײגן זיך צוזאַמען, דאָרט צעגײען זײ זיך שױן אין צװײ באַזונדערע װעגן. אױף די הערצער טראָגן זײ אַלע „האַרץ־ברעטלעך“. דאָס איז אַ לאַנג פֿירקאַנטיק שטיק סאַמעט, אױף װעלכן עס זענען אױפֿגעהאָנגען װי אױף אַ שילד די מאַטאָנעס, װאָס דאָס װײַבל האָט באַקומען, װען זי איז אַ קאַלע געװען. איטע די שנור, גאָלדעלע די טאָכטער זענען געזעסן אײנע אַנטקעגן די צװײטע און בײדע זענען זײ געװען שטיל (װאָרעם זײ זענען ברױגעז צװישן זיך, הײַנט איז דער רעכענונג...). און אַז אײנע האָט זיך פֿון איר אָרט אױפֿגעהױבן, האָט די צװײטע עפּעס מאָדנע די ליפּן פֿאַרקרימט, די אױגן צום באַלקן פֿאַרגלײזט און לײַכט אָפּגעזיפֿצט. דאָס איז געװען אַ מין ברױגעז־מינע.

זײ האָבן געשפּילט און דער אָנפֿירער פֿון שפּיל איז געװען אַ ייִדל, אַ „דײַטשל", אַן „אײַנגײער" און אַ „אַרױסגײער" בײַ מאַלקעלען, װי אין אַנדערע הײַזער. גערופֿן האָט מען אים אױך „דאָס װײַבעריש ייִדל". שױן דענצמאָל האָט ער געטראָגן דײַטשמעריש, אַ קורץ רעקל און אַזאַ מין זיבן־קאַנטיק היטל מיט אַ גלאַנצנדיקן דאַשעק. געטראָגן האָט ער דײַטשמעריש נישט אַזױ לעשעם דײַטש, נאָר װי איבער גלאַט אַזױ, װײַל עס פּאַסט פֿאַר אַזאַ מין װײַבעריש ייִדל צו טראָגן „דײַטש". געװוּסט האָט ער צו יעדער קרענק אַזאַ מין רעפֿוע, װאָס ער פֿלעגט עס אָנרופֿן „קאָרפּוס דעליקטו". מיט די דײַטשן רעדט ער פּױליש, און שרײַבט „פּראָשעניעס" אױך אױף פּױליש, דערפֿאַר פֿלעגט מען אים אין שטעטל רופֿן „מאַכער". איזן איז עס אַזאַ מין ייִדל, װאָס אומעטום קומט עס, אומעטום איז עס הײמיש, װאָס אַלעמען זאָגט ער „דו“ און װאָס אַלע זאָגן אים „דו“. צום מערסטנס פֿלעגט ער זיך כאַװערן מיט װײַבער, און עפּעס אַזױ װי אים װאָלט מען מאַטער געװען, פֿאַרברענגט ער צװישן זײ פֿראַנק און פֿרײַ. ער װײסט פֿון זײערע סױדעס, און עס מאַכט גאָרנישט אױס — „אַ האַלבע ייִדענע“. אַלעמען פֿלעגט ער אײַננעמען מיט זײַנע גלײַכע װערטלעך. ער האָט גערעדט, האָט מען געלאַכט, כאָטש עס איז מער נאַרישער געװען װי לאַכעדיקס. ער פֿלעגט זיך דעם קאָלנער פֿון פּאַלטאָ אַװעקשטעלן, דאָס היטל זיך פֿאַרדרײען, מאַכן זיך דרעמלען און דאָס בערדל פֿלעגט זיך שאָקלען, — איז גענוג געװען, אַז עס זאָל ברענגען צום געלעכטער.

הײַנט, שאַבעס צו־נאַכטס פֿון גרױסן יאָר־רעכענונג, איז אים אַװאַדע געקומען, אַז ער זאָל זיך געפֿינען בײַ רעב יעכעסקלען. פֿון קיך טראָגט זיך אַ רײעך פֿון געפּרעגלטע שמאַלץ, און געװוּסט האָט ער, אַז נאָך דעם רעכענונג װעט זײַן די גרױסע מעלאַװע־מאַלקע, װי עס איז שױן דער מינעג בײַ רעב יעכעסקלען פֿון קאַדמױנים אָן.

בײַ אַ װינקעלע טיש איז געזעסן לײעלע, דאָס קאַלע־מײדל. פֿון די פֿרישע גערײטלטע באַקן האָט דאָס יונגע בלוט אַרױסגעקושט זיך... אַזױ אַז, װי דאָס בלוט פֿון אַ רױז, װאָס רױטלט זיך אױף דעם סאַמעט־בלעטל, װען די זון גליט דערױף. די אױגן שטילע. רויִק זענען זײ פֿאַר זיך געװען אײַנגעפֿאַסט אין דעם ברײטן גרױסן אױגנלאָך, און דאָס דיניטשקע ציטערנדיקע הײַטל האָט געהיט דאָס אױג. דער אױבער־שױמער, די שװאַרצע ברעם, װאָס הענגט אױף דעם ראַנד פֿון דעם גרױסן װײַסן שטערן, װאָס זעט אױס װי אַ מענטשן־קרױן פֿון גאָט געשענקט, האָט זיך אין דער שטיל דעם אױג צוגעקוקט און אַלעם דעם אױג נאָכגעמאַכט... די האָר אין צװײ צעפּ פֿאַרפֿלאָכטן, כײנעװדיק און מײדל־ציטערנדיק האָבן זײ זיך איבער אירע אײדעלע ציטערנדיקע אַקסל אַראָפּגעלאָזט. זי איז געזעסן פֿאַר זיך, און אַ קאַלע־כײן האָט פֿון איר געזיכט אַראָפּגעלױכטן צנועדיק און שטיל שװײַגנדיק. יעדעס מאָל, װען עס האָט זיך געהערט דעם דײַטשלס קאָל, האָט איר האַרץ לײַכט אױפֿגעציטערט, און די יונגע ברוסט האָט דענצמאָל לײַכט זיך באַװעגט. זי האָט מױרע געהאַט, אַז דאָס דײַטשל זאָל זי נישט טשעפּען, נאָר באַלד איז אױף איר אױך די צײַט געקומען.

— װײסט, דער שאַטכן זיצט דערינען מיטן טאַטן און שמועסן װעגן אַ שידעך.

זי האָט דעם קאָפּ אַראָפּגעבױגן און אים פֿון זיך מיט אירע לײַכטע װײַסע הענט אָפּגעשטופּט.

— אַזױ װי עס קען אױף דער לעװאָנע רעשכױדעש־רעטעכלעך װאַקסן, אַזױ װעסטו דעם כאָסן קריגן.

אין שטוב האָט געקלונגען אַ געלעכטער.

לײעלע האָט זיך פֿלינק פֿון טיש אױפֿגעכאַפּט און איז פֿאַר כאַרפּע פֿאַרשװוּנדן געװאָרן.

אױף די װענט פֿון דער גרױסער, לאַנגער קיך האָט דאָס קופּער אַראָפּגעפֿונקלט. און אײן ראָנדל האָט איבערגעװינקט צום צװײטן, װאָס איז געהאָנגען קעגן אים אױף דער צװײטער װאַנט. די דיקע בײַכיקע בעקנס, די קופּערנע אױסגעצױגענע בראָטפֿאַנען, די הױכע קריגן מיט פֿאַרשידענע שנױצן האָבן באַלעבאַטיש פֿון די װענט אַראָפּגעהאָנגען, פֿאַרשפּרײט אַרום זיך אַ הײמישקײט און דערצײלט פֿון גוטע געװעזענע צײַטן... אין אױװן פֿלאַקערט עס, און טיפֿע ברײט בײַכיקע קופּערנע טעפּ שטײען און קאָכן און קאָכן, און דער פֿרישער, פֿעטער גריװן־גערוך לײגט זיך איבער דער קיך און דערצײלט עפּעס פֿון הײמישע זאַכן... אױף דעם לאַנגן פֿלײשיקן טיש, װעלכער איז מיט אַ לאַנגן קופּערנעם בלעך באַקלאַפּט, שטײען אָנגעשטעלט טיפֿע בעקן, קלײנע און גרױסע, גרײט דאָס שמאַלץ אין זיך אַרײַנצונעמען.

בײַ דער קיך אין אַ װינקעלע זיצט ראָכל־לײע, די אײַנגײערין. אַ הױכע, אַלטע ייִדענע מיט װערצעלעך אױף דער גאָמבע, און צװײ־דרײַ לאַנגע האָר ציִען זיך פֿון די װערצלעך אַרױס. די אַלטע, גרױע קאַץ ליגט אין איר שױס און לעקט איר די אײַנגעדאַרטע בײנערדיקע הענט. אַרום איר שטײען מאַלקעלעס אײניקלעך, ייִנגלעך מיט מײדלעך, טײל אין הײַזלעך, טײל אין קלײדלעך, טײל אין שירצלעך, טײל אין ציצע־קאַנפֿעסלעך, און האָרכן אױס, װאָס די באָבע דערצײלט, אַ מײַסע מיט אַ „פֿײַערדיקן הענטל בײַם שמאַלץ פּרעגלען“.

אַ מאָל, שױן לאַנג, דערצײלט זי, האָט אַ ייִדענע שמאַלץ אין אַ פֿײַערקע געפּרעגלט, האָט זי דעם טאָפּ פֿון פֿײַערקע אַרױסגענומען, זעט זי, עס שטעקט פֿון פֿײַער אַ פֿײַערדיק הענטל אַרױס, און עס הערט זיך אַ שטימע: „גוטע פֿרױ, גוטע פֿרױ, גיב מיר אַ פּאָר גריװן, װעט קײן אײנהאָרע אין שמאַלץ נישט אַרײַנקומען". האָט זי טאַקע אַזױ געטאָן. האָט זי אָנגעהױבן גיסן שמאַלץ. גיסן אײן טאָפּ, גיסט צװײ, גיסט דרײַ, גיסט זעקס, גיסט אַכט, גיסט צען, ביז זי האָט שױן מער קײן טעפּ נישט געהאַט — האָט עס אױפֿגעהערט.

די קינדער האָרכן אױס און װאַרטן מיט שרעק ביז מען װעט דעם טאָפּ פֿון די פֿײַערקע אַרױסנעמען, אַז זײ זאָלן כאָטש זױכע זײַן צו זען דאָס פֿײַערדיקע הענטל.

דערװײַל שלאָפֿט ראָכל־לײע אײַן, און די אַלטע הױב (אַ גילגל פֿון מאַלקעלעס, די באַלעבאָסטעס הױב) מיט די אַלטע, ברײטע בענדער לאָזן זיך איר איבערן אַלטן, אײַנגעקנײטשטן שטערן. דענצמאָל נעמט אַ ייִנגל און שטעקט דאָס הענטל אױס און גיט אַ צופּ די אַלטע באָבע בײַ די האָר פֿון װאָרצל.

— האָב, האָב, האָב — מאַכן די אַלטע, אײַנגעשרומפּענע אױסגעדאַרטע ליפּן, און פּרוּװן כאַפּן דעם קינדס פֿינגערל אין דעם אָנצײנערדיקן מױל אַרײַן.

— באָבעשי, פֿאַר װאָס װאַקסן אײַך די האָר אױף די װאָרצעלעך? — פֿרעגן די קינדערלעך.

— װײַל איך מאַך מיר אַלײן האַװדאָלע, און טרינק פֿון האַװדאָלע־װײַן, — ענטפֿערט די אַלטע מיט אַ האַלב־פֿאַרשלאָסענע אױגן און מיט אַ אַלט פֿאַרקרימט געלעכטערל אױף די אַלטע פֿאַרקרימטע ליפּן.

און װען די אַלטע מאַכט זיך נאַריש מיט די קינדער, איז כאַצקעלע, דאָס עלטסטע אײניקל, אַ ייִנגל פֿון אַ יאָר צען, שטאַרק פֿאַרנומען מיט אַ דרײדל גיסן. אין דער קיך האָט ער אַן אײַנגעבױגענע לעפֿל מיט צין אַרײַנגעשטעלט, און איצט פּאַקט ער די פֿאָרעם אין אַ הױפֿן זאַמד אײַן.

און דאָרט בײַם אַנדער װינקל קיך, װײַט פֿון יאָנטעװדיקן, זיצט יענטע דאָס דינסטמײדל בײַ אַ גרױסן עמער מיט װאַסער און שײלט די קאַרטאָפֿליעס, װאָס ליגן אין איר שױס, און װאַרפֿט זײ אין אַן עמער װאַסער אַרײַן, צו די גרױסע מעלאַװע־מאַלקע...

נאָטע הינטער איר צופּט זי בײַ די בלוט־שפּראָצנדיקע האַנט: — יענטע, װאָס װעט זײַן?...

— זאָלסט אַזױ לעבן, װי דו װעסט מיט מיר כאַסענע האָבן...

דער מיסנאַגדישער ראָװ און דער כסידישער רעבע: קאַפּיטל פֿיר.

עס איז געקומען לאַג־בעױמער.

און די גוטע מוטער ערד, װאָס האָט מיט איר כעסעד אױף זיך דער שטאָטס הײַזלעך געטראָגן און אַלץ, װאָס געפֿינט זיך אין זײ און אױסער זײ, האָט זיך מיט גאָטס לײַטזעליקײט ערפֿרישט, באַקלײדט פֿון קאָפּ ביז די פֿיס מיט גרעזלעכס, בלעטעלעך. גרינינקע קעפּעלעך האָבן זיך פֿון אונטערן געהילץ, פֿון אונטער שטײן און בײן אַרױסגעריסן, געשפּראָצט, און מיט אַ ליבע, פֿרומער מינע האָט זיך דאָס גרעזעלע געשאָקלט אַהין און אַהער און גענאָגט זײַן ביסל בידנע כאַיונע פֿון דער מוטער ערד. און די מוטער ערד האָט אירע פֿולע בריסטן אױסגעשטעלט און אָנגעזױגן און אָנגעקאָרמעט יעדעס אָפֿענע מײַלעכל, װאָס האָט נאָר בעדײע געהאַט צו זױגן. אַלץ אַרום, טאַטע אין הימל, האָט מעקײַעם געװען דײַן שליכעס, געהאָרכט און געטאָן דאָס, װאָס דו האָסט זײ באַפֿױלן פֿון שײשעס־יעמײ־ברײשעס אָן: דאָס גרעזעלע איז געװאַקסן, געצױגן זיך, װײַל זײַן מיצװע איז צו װאַקסן, די פֿױגעלעך האָבן זיך זײער נעסט געמאַכט איבער די פֿענצטערלעך פֿון דער אַלטער װײַבערישער שול און האָבן אַ גאַנצן טאָג אין דײַן פֿרום בײס־האַמעדרעש־געסל, פֿון װאַנעט עס טוט זיך הערן דער הײליקער קאָל־האַטױרע, אַרומגעשפּרונגען, אַרומגעטאַנצט פֿון דעכל צו דעכל, אױפֿן פֿענצטער פֿון אַלטן בעסמעדרעש אונטערגעשפּרונגען, אַ קדושע געכאַפּט, אַ שמײ־ראַבאָ, אַ װאָרט טױרע אונטערגעכאַפּט, און אַװעקגעשפּרונגען, אױף דער ערד זיך געשטעלט מיט אַ קװיטש — בראָכע, און געכאַפּט אַ קרישעלע בײגל, זעמל, פּוטערברױט, אַ, װאָס אַ כײדער־ייִנגעלע האָט דעריבער אַ בראָכע געהאַט געמאַכט, און איז דערמיט אַװעקגעפֿלױגן און מיט דעם זײערע נעשאָמעס, װאָס זענען געװאָרן פֿאַרװאָגלט אין פֿײגלעך, מעסאַקן געװען.

און דײַנע הימלען אין דער הױך האָבן זיך אױסגעצױגן, אײנער אין דעם צװײטן אַרײַנגעפֿלאָסן, און גאַנץ װײַט און ברײט אין פֿרעמדע לענדער אַרײַן האָבן זײ זיך פֿאַרבלאָנדזשעט און באַשיצט דײַן קלײן װעלטל, אַזױ װי דו האָסט זײ אָנגעזאָגט פֿון אָנהײב אָן. און דאָס װאַסער הינטערן שטעטל האָט זיך װי אַ שטיל געבעט, מיט װעלכן ער װאָלט דיך דאַנקען געװאָלט, טאַטע אײנציקער, פֿאַר אַלץ, געגאָסן כװאַליע־אױס, כװאַליע־אײַן, פֿון פֿרעמדע לענדער אין פֿרעמדע לענדער. דורכרײַזנדיק, האָט עס אַ שטילע, לאַנגע געשיכטע דערצײלט אױף אַ װאַסערשפּראַך. און פֿון װאַסער זענען אױפֿגעגאַנגען באַהאַלטענע טױװאָלקן און האָבן באַהױכט דײַנע פֿעלדער, װאָס האָבן זיך אין דער לענג און אין דער ברײט אױסגעשפּרײט. די טױװאָלקן זענען געלעגן איבער די פֿעלדער גאַנצע נעכט און זײ אָנגעטרונקען און באַפֿרישט. און פֿון די פֿעלדער האָבן זיך געטראָגן באַהאַלטענע רײכעס אין דער לופֿט אַרום און פֿאַרפֿולט מיט לעבן, ערקװיקט און ערפֿרישט יעדעס דײַן באַשעפֿעניש, װאָס זײ האָבן אױפֿן װעג געטראָפֿן.

לאַג־בעױמער. אין דער גאַס פֿאַר טיר און טױער זיצן װײַבער, באַלעבאָסטעס מיט שטריקנאָדלען אין די הענט, שטריקן זאָקן און דערצײלן מײַסעס. און די כײדער־ייִנגלעך, װאָס זענען אין שטאָט איבערגעבליבן, שטײען בײַ זײ און ציִען די מאַמעס שירצן: מאַמע, אַ צװײער!... די פֿרומע רעבעצן, אָנגעטאָן אין כאַלעמױדיקן װײַסן שאַל, זיצט פֿאַר איר טיר, אַרום איר די קלע־קױדעש־װײַבער — די שױכעטקע מיט דעם כאַזנס װײַב. אױף די פּאָר אײנציקע בײמער, װאָס זענען פֿאַרװאָרפֿן אין געסל (װאָס קײנער װײסט נישט, װער עס האָט זײ דאָ אײַנגעפֿלאַנצט), ציִען זיך כײדער־ייִנגלעך און רײַסן צװײַגלעך. פֿון פֿעלד קומען צו גײן באָרװעסע ייִנגלעך מיט פּעק געלע פֿעלדבלומען אין די הענט, און רופֿן אין דער גאַס:

נאַ דיר בלומען, גיב מיר קנעפּ,

נאַ דיר בלומען, גיב מיר קנעפּ!

די קינדער קומען אָן צו לױפֿן, רינגלען זײ אַרום, רײַסן אָפּ די קנעפּלעך פֿון די הײַזלעך, פֿון די קאַפּאָטקעלעך און קױפֿן בלומען, קערן זיך אום צוריק צו זײערע מאַמעס מיט הענט בלומען און אַראָפּגעלאָזטע טאַכטױנימלעך...

אין מיטן מאַרק װערט פּלוצלינג אױסגעשפּרײט אַ לאַנגע, ברײטע פּלאַכטע, און עס דערהערט זיך אַ קאַטערינקע שפּילן. קינדער קומען אָן צו לױפֿן פֿון אַלע עקן, דערנאָך עלטערע מענטשן. מע שטעלט זיך אַרום, מען רינגלט אַרום, און אײנער אין אַ פֿאַרדרײטן הוט אָן אַ דאַשעק, אָנגעצױגן אין עפּעס אַ מין געשטריקט העמדל און אָנגעגאַרטלט אין אַ ברײטן פּאַסעק, אין שיך און זאָקן, דרײט זיך אַרום און אַרום דעם רעדל מיט אַ קאַנטשיק אין דער האַנט און האַקט איבער די קעפּ, און װאַרפֿט היטלעך אין די קופּקע אַרײַן, און די קאַטערינקע שפּילט צו. פּלוצעם װײַזט זיך אַ הױכער יונג אין אַ אָפּגעקרײט פּאָנעם, אָנגעטון אין אַ פּאָר גאַנצע הױזן פֿון אױבן ביז אַראָפּ, מיט אַ זײגער אױסגעמאָלט אױף די הױזן אױף די סאַמע „זײַט־מיר־מױכל“... אױפֿן בױך שטעלט ער זיך אַרױף אַ הױכן דראָנג, און אױפֿן שפּיץ דראָנג לעבט אַ גאַנצע מישפּאָכע, װעלכע מאַכט נאָך קונצן דערצו. די קאַטערינקע שפּילט צו, און דער מענטש מיט דעם קאַנטשיק אין דער האַנט קלאַפּט איבער פּענעמער, איבער נאַקעטע קעפּ. עס װײַזט זיך אַ האַלב נאַקעט מײדל אין אַ קורץ קלײדל ביז צו די קני, מיט בלאָנדע צעלאָזטע האָר, פֿאַרקעמט און אײַנגעפֿלאָכטן מיט פֿאַרשידענע קײטעלעך און קאַמײעס, מיט אַ כײנעװדיק נעזל, און אַ פּאָר רױטע בעקעלעך, און ברעכט זיך אין אַ רײף... ס'װײַזט זיך נאָך אײנער, װאָס שלינגט שװערדן אײַן, אײנס נאָך דעם צװײטן, און דערנאָך קומט אַ צװײטער און שלעפּט אים גאָר פֿון מױל אַרױס, אַנשטאָט די שװערדן — לאַנגע טיכלעך מיט װײַבערישע קאָפּקעס, און גײ פֿרעג זײ קאַשעס! און די קאַטערינקע שפּילט צו, און דער מענטש מיטן קאַנטשיק קלאַפּט איבער די קעפּ, איבער פּענעמער.

געװען איז אַ מאָל אַ ייִד אַ שנײַדער אין שטאָט. מען האָט נישט געװוּסט, פֿון װאַנעט עס קומט אַ ייִד, און װוּ אַהין עס גײט אַ ייִד. ער איז געװען אײנער פֿון די טױזנט, װאָס זײער לעבן גײט װי אַ שאָטן דורך פֿאַר אונדזערע אױגן װאָס קײנער מערקט נישט נישט זײער געבױרן װערן, און נישט זײער שטאַרבן. דאָס ברױט, װעלכעס זײ עסן, מוז װאַקסן אױף באַהאַלטענע פֿעלדער, און דאָס פֿלײש, װאָס זײ עסן, מוז זײַן פֿון אַזעלכע בעהײמעס, װאָס פֿיטערן זיך אין פֿאַרבאָרגענע לאָנקעס, — אַז נישט װאָלט מען זיך אַ מאָל געפֿרעגט, װוּ איז דאָס ברױט אַהינגעקומען פֿון די פֿעלדער? װוּ זענען די בעהײמעס אַװעקגענומען פֿון די לאָנקעס?...

אַ ייִד, אַ שנײַדער, מיט קײנעם נישט געהאַט קײן געשעפֿטן, אױסער מיט אײן גאָט, זײַן באַשעפֿער. די נאַכט דעקט נאָך דעם הימל צו, װען דער שנײַדער גרײט זיך אין בעסמעדרעש אַרײַן. באַהאַלטן הינטער אַן אױװן, בײַ אַ שראַנק ספֿאָרים, דאַנקט ער זײַן באַשעפֿער דערפֿאַר, װאָס ער האָט אים באַשאַפֿן, פֿאַר דעם ברױט, מיט װעלכן ער דערנערט זיך, און פֿאַר דעם כעסעד, װאָס ער װעט טאָן מיט אים נאָך זײַן טױט און װעט אים צונעמען צו זיך. קײנער זעט נישט װען עס גײט אַ ייִד אַ שנײַדער אין בעסמעדרעש אַרײַן, װען עס זיצט אַ שנײַדער בײַ אַ פּױערס סערמיענגע. און זעט מען אים, דאַכט זיך, עפּעס שױן אַזױנס אַ געװײנלעכעס, װי דער קלאָץ, װאָס שטײט אין מיטן מאַרק. עס פֿרעגט שױן קײנער נישט, צו װאָס שטײט אַ קלאָץ? צו װען אַ קלאָץ?

זײַן װײַב, כאַנע די שנײַדערין, האָט אױף זיך גענומען אַ מיצװע בעיערושע (איבערגענומען פֿון דער מאַמען אָלעהאַשאָלעם, און די מאַמע פֿון דער באָבע, און אַזױ אײן דאָר נאָכן צװײטן): יעדן פֿרײַטיק פֿאַרנאַכט אין דער אַלטער װײַבערישער שול צװײ ליכטלעך אָנצוצינדן. עס האָט קײנער נישט געפֿרעגט, װער עס צינדט אָן די צװײ נעשאָמע־ליכטלעך, װאָס פֿינקלען זיך יעדן פֿרײַטיק־צו־נאַכטס פֿון דער אַלטער װײַבערישער שול אַראָפּ, צי זענען די אַלטע באַלעבאָסטעס פֿון די קװאָרים אױפֿגעשטאַנען? מען װאָלט זיך מער געװוּנדערט, אַז מע װאָלט אַ מאָל אַזױ אין אַ שײנעם פֿרײַטיק־צו־נאַכטס די צװײ ליכטלעך נישט געזען. װאָלט מען דעמאָלט באַמערקט, אַז עס פֿעלט עפּעס אין דער שול (כאָטש װאָס, װאָלט קײנער נישט געקענט טרעפֿן). און פֿאַר די צװײ ליכטלעך, װאָס די פּראָסטע מאַמעס צינדן אַזױ לאַנג אָן אײנע נאָך די צװײטע, האָט זײ גאָט באַלױנט און האָט זײ אָפּגעגעבן אײן ליכט, רעב דאָװידל, דעם ראָװ פֿון דער שטאָט.

נאָך אַ לאַנגער צײַט, װי כאַנע די שנײַדערין האָט קײן קינדער נישט געהאַט, האָט גאָט דערהערט איר געבעט און האָט איר אַ זון געשאָנקען. זי האָט אים אַ נאָמען געגעבן רעב דאָװידל, און דאָס איז טאַקע רעב דאָװידל, דער הײַנטיקער ראָװ פֿון שטאָט.

באַלד פֿון קלײנערהײט אָן האָט זיך דאָװידל אַרױסגעװיזן אַנדערש פֿון אַנדערע קינדער. אַ סידערל װאָס דער טאַטע האָט אים געקױפֿט „אַלעפֿבײס" זיך אױסצולערנען, האַלט ער נאָך אין דער בוזעם־קעשענע ביז הײַנטיקן טאָג. אָן אַ פֿאַרדעקטן קאָפּ האָט ער אין װיגל נישט געװאָלט אײַנשלאָפֿן. נאָכן יאָר האָט ער שױן די בראָכע געפּלאַפּלט איבער דער מוטערס ברוסט.

געלערנט אין כײדער מיט גרױס האַסמאָדע. נישט פֿלינק איז דער קאָפּ, נאָר דאָס, װאָס קומט אַרײַן, גײט שױן נישט אַרױס, און פֿרום, אָפּגעהיטן, ער גײט זיך זײַן „אָקסנשריט“, נישט אױף קײן האָר פֿון שולכן־אָרעך אָפּצוטרעטן.

הונדערט און אײן מאָל האָט ער די הױראָע געכאַזערט און געלײענט זי אױסנװײניק מיט די העראָט, מיטן פֿינגער געטײַטלט, פֿאַרבונדן די אױגן, אױפֿן טאָװל, װוּ יעדער אָס שטײט.

אַז רעב בערל זיכרױנע לעװראָכע, דער אַלטער ראָװ פֿון דער שטאָט, איז ניפֿטער געװאָרן און האָט נישט איבערגעלאָזט קײן מעמאַלע־מעקױמע, נאָר אַ דערװאַקסענע יעסױמע, װאָס מע דאַרף זי כאַסענע מאַכן, האָבן באַלעבאַטים אָנגעהױבן צו רעדן, אַז דאָװידל זאָל כאַסענע האָבן מיט דער יעסױמע און מעמאַלע־מאָקעם זײַן.

כסידים זענען געװעזן קעגן דעם: לײזער שנײַדערס זון פֿאַר אַ ראָװ? באַלעבאַטים אָבער, װאָס האָבן געװאָלט די זכיִע האָבן צו זען, אַז אײנער פֿון זײ איז אױלע־ליגדולע, האָבן זיך אײַנגעשפּאַרט. עס האָט זיך געמאַכט אַ שטאַרקע מאַכלױקע. נאָר אײן מאָל האָבן זיך די באַלעבאַטים צוזאַמענגענומען אױפֿן בעסױלעם, געשטעלט אַ כופּע דאָװידלען מיט דעם ראָװס יעסױמע, און אַרײַנגעקלאַפּט אין קײװער אַרײַן: „מאַזלטאָװ, אײַער אײדעם איז מעמאַלע־מאָקעם!"

כסידים האָבן מױרע געהאַט פֿאַר בושעס־האַמעס, האָבן זײ שטיל געשװיגן און האָבן געװאַרט ביזן ערשטן רעגל — װוּ אַהין װעט ער פֿאָרן?

רעב דאָװידל אָבער האָט געהאַט זײַן געמאָרע און יױרע־דײע און איז זיך געזעסן אין דער הײם און האָט יאָם־װאָלײַלע געלערנט. דער ראָװ האָט זיך געפֿירט באַלעבאַטיש: געװען אַ כעװרעמאַן אין דער כעװרע טילים, יעדן פֿאַרטאָג אױפֿגעשטאַנען און געזאָגט מיט די באַלעבאַטים טילים ביז צו עלעס־האַשאָכער; מיטן ערשטן מיניען געדאַװנט, בעמינעג אַשקענאַזים, און יעדן ערעװ רעשכױדעש יאָמקיפּער־קאָטן אָפּגעריכט אין דער קאַלטער שול.

כסידים האָט עס שרעקלעך פֿאַרדראָסן, און אַזױ װי זײער שטײגער איז, האָבן זײ זײער נױעג קױלעס געװען אין אים און נישט אַנדערש אים גערופֿן װי „דאָװידל שנײַדער“. אַ, אַ כאָסיד האָט אים אַ מאָל אױף אַ בריסמילע באַלײדיקט און האָט אים „שנײַדעריונג“ גערופֿן. באַלעבאַטים האָבן דעם כאָסיד געװאָלט קױרײע־קעדאַג עע זײַן, נאָר דער ראָװ האָט זײ אײַנגענומען מיט גוטן, און פֿון דעמאָלט אָן כאַסמעט ער זיך: „אַני־האַקאָטן דאָװיד כיט“.

כסידים, די װאָס האָבן אים אין אײנעם אין בעסמעדרעש געלערנט, האָבן נישט געקענט פּױלן בײַ זיך אים צו זאָגן „רעבע“, און זײַנען געגאַנגען פֿון דער װײַטנס. ער האָט זיך אױך פֿון זײ דערװײַטערט, האָט זיך געהאַלטן מיט די „כױטװע אײצים װעשוּװע מאַיִם" און נאָך זײ נאָכגעפֿאָרשט. פֿאַר זיך אַלײן האָט ער נישט געקענט לערנען, — דאָס, װאָס ער האָט שױן געװוּסט, האָט ער געמוזט איבערגעבן דעם צװײטן. יעדן פֿרײַטיק־צו־נאַכטס פֿלעגן זיך די באַלעבאַטים צוזאַמענקומען אין בעסמעדרעש אַרײַן מיט כומאָשים אין די הענט, און רעב דאָװידל פֿלעגט מיט זײ די סעדרע לערנען. ער פֿלעגט זײ געבן צו פֿאַרשטײן און אױסטײַטשן שטיקער מעדרעש ראַבעס, די באַלעבאַטים האָבן די פֿינגער געלעקט פֿון זײַנע מעסיקעסדיקע רײד. שאַבעס נאָכן שלאָף פֿלעגט ער זיך אַרײַנזעצן צװישן די באַלע־מעלאָכעס אין בעסמעדרעש, נעמען אַ טילים אין דער האַנט אַרײַן און זאָגן מיט זײ טילים, ער אַ פּאָסעק, זײ אַ פּאָסעק. ער האָט געזונגען יעדעס װאָרט, און דער קאָל האָט זיך אױסגעלאָזט אױסער דעם בעסמעדרעש, אין געסל געשאַלט און גערופֿן אין בעסמעדרעש אַרײַן. יונגען, שאַבעס־לאָבוסעס, װאָס האָבן אין גאַס פּאַלאַנט געשפּילט, האָבן דעם פּאַלאַנט אַװעקגעװאָרפֿן; באַלעגאָלעס, פֿישערס, װאָס האָבן מיט די װײַבער אין גאַס שפּאַצירט, האָבן די װײַבער אַװעקגעװאָרפֿן, אין בעסמעדרעש געקומען. דאָס בעסמעדרעשל איז װאָס אַ מאָל פֿולער און פֿולער געװאָרן און דער ראָװ, פֿאַרטרונקען צװישן קעפּ, שטײט און זאָגט טילים און דער קאָאָל ענטפֿערט אים אָפּ. ער אַ פּאָסעק, זײ אַ פּאָסעק.

ייִדן האָבן געװוּסט, אַז זײ האָבן זיך אױף װעמען צו פֿאַרלאָזן. איז אײנעם שלעכט געװען, איז ער צום ראָװ אַרונטערגעגאַנגען, און דער ראָװ האָט אײן רעפֿוע געהאַט — טילים. װאָס פֿאַר אַ ייִד עס זאָל נישט זײַן, האָט זיך דער ראָװ מיט אים אַנידערגעשטעלט אין װינקל בעזדן־שטוב און האָט אָנגעהױבן מיטן ייִד טילים צו זאָגן. און דער ייִד, דערהערנדיק דעם ראָװס קאָל, װי עס קומט פֿון אַ צעבראָכן האַרץ, האָט ער זיך אױסגעװײנט פֿאַרן ראָװ און איז אַװעק מיט אַ גרינג געמיט.

אַז דאָװידל איז ראָװ געװאָרן, האָט ער אױף זיך אַ מיצװע גענומען, װאָס ער זאָל זי מעקײַעם זײַן אַפֿילע מיטן גרעסטן מעסירעס־נעפֿעש, און זאָל די מיצװע מאַכן יאַרשענען מידאָר לעדאָר, אַז גאָט װעט אים מעזאַקע זײַן צו דעם. דאָס איז די מיצװע פֿון אַװראָם־אָבֿינו־סאַנדעקאָעס, און ער האָט מיט די באַלעבאַטים אָפּגעמאַכט, אַז סאַנדעקאָעס געהערט צו אים.

פֿאַר די נעשאָמעס פֿון זײַן טאַטע־מאַמע האָט ער געקלערט.

דער ראָװ רעב דאָװידל האָט זיך אין זײַן שטוב אַרױף און אַראָפּ געדרײט, דעם הױכן שטערן געקנײטשט און פֿון צײַט צו צײַט ביטער אָפּגעקרעכצט. הינדעלע די רעבעצן האָט פֿאַרשטעלט דאָס געזיכט אין אירע בלײכע לאַנגע הענט, געזעסן אין אַ װינקל בײַם אױװן און האָט ביטער געװײנט.

— דאָװיד, אַ מײַסע װעל איך מיר טאָן. איך װעל עס נישט קענען אַריבערטראָגן. דו מוזסט דאָ זײַן אַ קױשע־װעױרעף.

— און איך זאָג דיר, אַז עס איז מין־אַשאָמאַיִם. מין־אַשאָמאַיִם לאָזט מען מיך נישט צו צו דעם. װאָס קען איך קעגן דעם טאָן? מינאַסטאַם דאַרף עס אַזױ זײַן. אַ גאַנצע אײדע ייִדן זאָלן איבער מיר הונגערן? די שטאָט װעט כאָלילע אונטערגײן, — זײ האָבן געװײנט פֿאַר מיר, דאָס האַרץ װערט צעשניטן.

— אױ, די בושע, די כאַרפּע, רעבױנע־שעלױלעם, דו קענסט דאָך נישט זען קײן שפֿיכעס־דאָמים.

— אױ, אישע, אישע, מע טאָר נישט זײַן קײן נױקעם־װענױטער, געדענק, פֿאַרזינדיק זיך, כאָלילע, נישט.

— טאַטע אײנציקער — האָט די ייִדענע געקרעכצט, פֿאַרשטעלן זיך דאָס געזיכט אין די הענט, און די גאָלדענע לאַנגערע אױרינגלעך האָבן איר נאָכגעבאָמבלט.

דער ראָװ איז צו שראַנק ספֿאָרים צו, אַרױסגענומען אַ סײפֿער און האָט זיך פֿאַרטראַכט.

אין טיר האָט זיך געװיזן יודל מעלאַמעד, דער מױעל פֿון דער שטאָט, און האָט די רעבעצן גערופֿן: „רעבעצן, זײַט נאָר מױכל“.

די רעבעצן האָט זיך אױפֿגעכאַפּט.

דער ראָװ האָט עס באַמערקט און האָט אַ װוּנק געטון צו רעב יודלען מיטן פֿינגער: „נו, װאָס, זײ גײען שױן?"

יודל האָט דעם קאָפּ אַראָפּגעבױגן.

— בײַ מיר האָבן זײ געפּױעלט, מינאַסטאַם איז עס מין־אַשאָמאַיִם, איך בין נישט ראָע צו דער מיצװע.

— רעבע!

— איבער מיר זאָלן ייִדן נישט האָבן צו עסן? מײלע, װאָס איז דער כילעק, איך האָב אױף מיר גענומען מיצװעס האַכנאָסעס־אָרכים. דאַכט זיך, דאָס װעט מיר קײנער שױן נישט קענען אַװעקנעמען. און דו, יודל, זאָגן זײ דיר אױך אָפּ דאָס מױעלשאַפֿט?

— איך װײס נישט, מינאַסטאַם, נאָר װאָס איז דער כילעק, אַז אָן אײַך, רעבע?

— עס איז דײַן כאַזאָקע. אַלפּי דין טאָרסטו זיך נישט אָפּזאָגן, קאָלזמאַן...

פֿון הינטערן פֿענצטער דערהערט זיך פּלוצלינג אַ גערודער. מענטשן קומען אָן. עס װערט אַ געלױף, אַ געשרײ: „דאָס קװיטל!" דעם בלינדן שוסטערס קאָל הערט מען אין פֿענצטער:

— רעבע, אונדזער רעבע, איר װעט אײַך אַ שװאַרץ יאָר אױסריכטן!

מע קלאַפּט אין דער טיר, הענט רײַסן אױף, אַנדערע קלאַפּן די טיר צו. שטעקנס פֿאָכען אַהין און אַהער. אַ קנאַק פֿון ערגעץ אין אַ שױב. עפּעס פֿאַלט אַרײַן דורכן פֿענצטער. די רעבעצן שרײַט און ציט דעם מאַן בײַ דער קאַפּאָטע. פֿון דרױסן הערט מען: „די קאַצאָװים גײען“.

דער ראָװ גיט אַ רײַס אױף די טיר און גײט אַרױס. די גאַס איז פֿול מיט קעפּ — ייִדן, װײַבער, קינדער. עס מישן זיך אױס בונטיקע שנײַדערישע היטעלעך מיט סאַמעטענע, שאַבעסדיקע. עס שװאַרצט זיך װי אַ לעװײַע... אַלע לױפֿן, שרײַען. ייִדן רײַסן זיך בײַ די בערד. אײנער האַלט איבערן צװײטנס קאָפּ אַ שטעקן. דער הױכער ייִד שטאַרט פֿון אַלע אַרױס און מיט די דינע הענט שאַרט ער קעפּ פֿאַר זײַנע פֿיס.

— רעשאָיִם! — האָט דער ראָװ געגעבן אַ געשרײ.

— דער ראָװ, דער ראָװ, — איז געװאָרן אַ געשרײ צװישן אױלעם, און עס איז שטיל געװאָרן. אַלע האָבן די קעפּ אַראָפּגעלאָזט און געװאַרט אױף עפּעס. יעדער אײנציקער האָט זיך באַהאַלטן הינטער דעם צװײטן, אַז דער ראָװ זאָל אים נישט דערזען.

— ייִדן, װאָס שלאָגט איר אײַך, װי די גאָיִם? — האָט דער ראָװ ביטער געשריגן און געטרערן האָבן זיך אים געװיזן אין די אױגן.

אַ טרױעריק שטילשװײַגן האָט אַלעס צוגעשטיקט, נאָר פֿון דער מאַסע שטומע שװאַרצע קעפּ האָט זיך אַ קאָל געלאָזט הערן:

— דאָס קװיטל פֿון די סאַנדעקאָעס, דאָס קװיטל!

מען האָט זיך אומגעקוקט: װער רעדט? אָבער מען האָט נישט געקענט דערגײן.

— װאָס װילט איר, אַ קװיטל, נאַט אײַך, אַבי זאָל זײַן שאָלעם, אײַער רעבע װיל דאָך אַװאַדע אױך דאָס.

קײנער האָט זיך מיט קײן װאָרט נישט אָנגערופֿן.

— אונדזער רעבע — האָט דער בלינדער שוסטער אַרױסגעקײַכט פֿון אױלעם אין טרערן — אַ כאָלערע זאָל אײַך אַנידערלײגן!

קײנער האָט נישט געװאַגט צו לאַכן.

אין דעם איז אַ קלײן נידעריק ייִדל אַרױס פֿון דער אײדע, און צו צום ראָװ, און ערנסט פֿאַרגלײזנדיק די אױגן מיט קאַװאָנע, װי ער װאָלט אַ בראָכע איבער אַ סײפֿער געמאַכט, האָט ער געזאָגט:

— דער רעבע װאַרט הינטער דער שטאָט, מיר זענען געקומען נאָכן קװיטל.

דער ראָװ איז אין שטוב אַרײַן. דאָס קלײנע ייִדל, רעב ייִצכאָק יודלס, האָט זיך נאָכגעיאָגט נאָכן ראָװ, און כסידים האָבן זיך נאָך אים נאָכגעשטופּט, אָפּגעשטופּט מיט די בעלע, עלנבױגנס די באַלעבאַטים הינטער זיך.

דער ראָװ איז אין שטוב אײניקע מאָל געגאַנגען אַרױף אַראָפּ. צום סאָף איז ער צוגעגאַנגען צום אָרנקױדעש, װאָס איז געשטאַנען אין אַ װינקל, האָט זיך אָנגעהױבן ערנסט צו שאָקלען און האָט געזאָגט:

— עס איז יעדױע־װעגילױ פֿאַר דעם מי־שעאַמער װעהױע האַױלעם, אַז נישט פֿון מײַן גוטן ראָצן גײ איך אַװעק פֿון דער מיצװע, װעלכע איך האָב גענומען מעקײַעם צו זײַן, אַפֿילע מיט מעסירעס־האַנעפֿעש. איך טו עס מאַכמעס שאָלעם — און איז צו צום טיש, גענומען אַ פּען אין האַנט אַרײַן און אָנגעהױבן שרײַבן.

כסידים אַרום האָבן שטיל געשװיגן. פֿון דער צװײטער שטוב האָט זיך געהערט דער רעבעצנס כליפּעדיק געװײן.

באַלד האָט זיך דער ראָװ אױפֿגעהױבן, רעב ייִצכאָק ייִדלס איז צו אים און די האַנט אױסגעשטרעקט נאָכן קװיטל.

— נײן, זאָגט דער ראָװ, און האַכנאָסעס־אָרכים װוּ איז? הינדל, די קאַפּאָטע — האָט ער אַרײַנגערופֿן אין דער צװײטער שטוב.

הינדל איז אַרײַן מיט אױסגעװײנטע אױגן, צו צו דער קלײדערשאַנק.

— אישע, איך פֿרײ מיך און לױב גאָט, װאָס ער האָט מיר אײן מיצװע צוגענומען און די צװײטע געגעבן, און דו זיפֿצסט און טרױערסט?

די רעבעצן האָט זיך די טרערן פֿון געזיכט מיטן פֿאַרטעך אױסגעװישט.

— קומט, לאָז מען מעקײַעם זײַן מיצװעס האַכנאָסעס־אָרכים — האָט דער ראָװ אױסגערופֿן צום אױלעם, אַרױסקומענדיק אױפֿן גאַס, און האָט מיטגעשלעפּט יודל מעלאַמעד בײַם אַרבל.

— אַנטקעגן דעם רעבם — האָט זיך נאָכן ראָװ געהערט רעב ייִצכאָק יודלס קאָל.

און דער גאַנצער אױלעם האָט זיך הינטער דער שטאָט אַרױסגעלאָזט.

אַלע, דאָס גאַנצע שטעטל, האָט זיך נאָכן ראָװ אױף דעם װעג געלאָזט דעם רעבם אַנטקעגן.

פֿון יעדער טיר האָבן זיך מאַנספּערזאָנען אַרױסגעלאָזט, געכאַפּט די שאַבעסדיקע קאַפּאָטעס, די סאַמעטענע היטלען, געװעלבער האָבן זיך פֿאַרמאַכט אין מיטן העלן טאָג, טירן האָבן זיך פֿאַרקלאַפּט, און אַלע זענען אַװעק נאָכן אױלעם אױפֿן װעג. באַלעבאַטים, דערזעענדיק, אַז דער ראָװ גײט אַנטקעגן, האָבן פֿאַרגעסן זײער סינע קעגן די כסידים. אין האַרצן האָבן זײ זיך געפֿרײט: אַ רעבע קומט אין שטאָט אַרײַן, כסידים װעלן קומען אױף שאַבעס, די שטאָט װעט װערן אױפֿגעריכט. זײ האָבן זיך אױך אָנגעטון די שאַבעסדיקע קאַפּאָטעס און זיך געלאָזט נאָך דער מאַכנע. װאָס אַ מאָל איז אַלץ די מאַכנע גרעסער געװאָרן, באַלמעלאָכעס האָבן אַװעקגעװאָרפֿן די מעלאָכע, קרעמער — די קראָמען, און אַלע האָבן זיך געלאָזט אױפֿן קאָנסקער װעג דעם רעבם אַנטקעגן. גאָיִם, לעהאַװדל, אױס נײַגעריקײט, האָבן זיך אױך אױסגעמישט מיט דער מאַכנע. פֿון רעב יעכעסקלס הױף איז נאָטע אַרױס מיט אַ בריטשקע און װאָגן, די פֿערד זענען געװען געשפּאַנט אין נײַעם געשפּאַן מיטן מעשענעם באַקלאַפּעכץ. רעב יעכעסקל מיט די זין און אײניקלעך זענען געזעסן אין אײן װאָגן. רעב כאַיִם, דער צװײטער שוטעף, מיט די זין, אײדעמס און אײניקלעך אין צװײטן װאָגן. נאָר אַז אָנקומענדיק צו דער אײדע, האָבן זײ דערזען, אַז די גאַנצע אײדע גײט צו פֿוס, זענען זײ אױך פֿון די װעגן אַראָפּ און אין אױלעם אַרײַן.

די פֿעלדער אַרום און אַרום, װי װיסנדיק, אַז זײ געהערן צו אײן גאָט, האָבן זיך אַלע אױסגעמישט. און אַ יאַם פֿון גרינעם גראָז לאָזט זיך װײַט אַװעק. אַ װינטל בלאָזט און באַװעגט דאָס גראָז, אײן כװאַליע פֿון אַ גרינעם יאַם איבערן צװײטן. אין דעם גרינעם יאַם פֿאַרבלאָנדזשעט זיך שמאָלע, אױסגעטרעטענע שטעגעלעך. דאָרטן אין מיטן די פֿעלדער, פֿאַרבלאָנדזשעט אין גראָז, שטײען הױכע יעסױמימדיקע בײמער, און מיט דער בושע, אַז גאָט האָט זײ צו נאַרן אַרױסגעשטעלט, װאָס זײ זענען העכער געװאַקסן פֿון אַלץ אַרום און אַרום, שאָקלען זײ זיך אײנזאַם און דאַװענען בע־ייִכעד אין פֿעלד. צװישן די פֿעלדער ציט זיך לאַנג אַװעק דער שטומער װעג, פֿאַרשטעלט פֿון בײדע זײַטן מיט אַלײען ליפּנבײמער. די לאַנגע צװײַגן, װאָס אָט ערשט האָבן זײ פֿון זיך זײערע קנעפּ שפּראָצעכץ אַרױסגעצױגן, פֿלעכטן זיך אײן צװײַג אין דעם צװײטן אַרײַן.

און גאָטס אײדע אױפֿן װעג. אױף די פֿעלדער טרעפֿט מען רעבעס מיט כײדער־ייִנגלעך שפּאַצירן לאַג־בעױמער אין פֿעלד, די יונגע גיבױרים מיט די פֿײַלן־בױגנס אין די הענט זענען באַלד אַרײַן צװישן דער מאַכנע, אױסגעמישט זיך, און אױך אַנטקעגן דעם רעבם געגאַנגען.

כסידים האָבן זיך באַלד צוזאַמען באַהאָפֿטן, אײנער צום צװײטן. אײנער האָט אַרױפֿגעלײגט די האַנט אױפֿן צװײטנס אַקסל, בײַ די הענט זיך גענומען, באַהאָפֿטן זיך און זײַנען געװאָרן אַן אײדע אין דער אײדע. זײ האָבן קײן כילעק נישט געמאַכט צו „מישעלאָנו“ אָדער נישט „מישעלאָנו“. װער ס'האָט געװאָלט, האָט זיך בײַ דעם גאַרטל אָנגענומען, בײַ די הענט זיך פֿאַרבונדן, און האָט זיך צוזאַמענגעהאָפֿטן. קינדער זײַנען זיך געקומען צו לױפֿן, פֿאַרפּלאָנטעװעט זיך צװישן די פֿיס, בײַ די פֿאָטערס גאַרטלען זיך געכאַפּט, בײַ די פֿאָטערס קאַפּאָטעס, און נאָכגעשלעפּט זיך. און די אײדע איז געװאָרן װאָס אַ מאָל גרעסער און גרעסער, פֿון אַלע עקן האָבן זיך ייִדן צוזאַמענגענומען, באַהאָפֿטן זיך און אָנגעהױבן צו זינגען, הױך מיטן קאָל:

„בעראָװ אַם האַדראַס מעלעך".

און די קױלעס האָבן זיך אין אײנעם אױסגעמישט, אַזױ װי די נעשאָמעס האָבן זיך צוזאַמענגעגאָסן, און עס איז געװאָרן אײן קאָל פֿון טױזנט הערצער, און דער קאָל האָט געקלונגען איבער פֿעלדער און װעלדער און האָט ערגעץ גאַנץ װײַט אָפּגעשאַלט:

„בעראָװ אַם האַדראַס מעלעך".

אױבן אױפֿן הימל האָט זיך אײן שטיק העל שײַנענדיקער הימל אין אַנדערן אַרײַנגעגאָסן. פֿון אַלע עקן װעלט זענען אָנגעקומען צו שװימען העל זילבערנע, נעגידיש־כסידישע װאָלקנדלעך, און אײנס האָט דורכגעשװעבט איבערן צװײטן. אין עק װעלט האָט זיך געכמאַרעט, נאָר דער שװאַרצער װאָלקן איז צערונען, און פֿון זײַנע שפּאַלטן האָט די זון אַרױסגעגאָסן מיט ליכט, און די ליכטיקײט האָט אָפּגעגלאַנצט און באַהעלט אַ גרינע בײַט אונטער אױף דער ערד. און די גרינע ליכטיקע בײַט האָט געשפּילט צװישן די אַנדערע מאַטע בײַטן.

און אַזױ װי אונטן אױף דער ערד, אַזױ האָבן זיך מיט אַ מאָל אױך אױבן די הימלען צוזאַמענגעגאָסן, אײן ליכטיקער װאָלקן האָט זיך געגאָסן אין צװײטן, אױסגעמישט זיך, און זײַנען אײנס געװאָרן, נאָכגעצױגן זיך נאָך דער אײדע דעם רעבם מעקאַבל־פּאָנעם זײַן, און אונטן איבער די לאָנקעס האָט אַ װינטל געבלאָזט און געבױגט די גרעזער, און די גרעזער האָבן זיך נאָכגעשאָקלט, נאָכגעבױגט נאָך דער אײדע... און די אײנזאַמע בײמער אין די פֿעלדער האָבן מיט זײערע צװײַגן געשאָקלט, געבעטן עפּעס, געגריסט פֿון דער װײַטן, און אַרום האָט דער אױלעם ס'קאָל הױך, װײַט און ברײט אָפּגעקלונגען:

„בעראָװ אַם האַדראַס מעלעך".

דער ראָװ מיט די פּאָר באַלעבאַטים זענען געגאַנגען אין אַ זײַטװעג. זײ האָבן געזען, װי דאָרט ייִדן העפֿטן זיך אײנער אין צװײטן, זענען אײנס מיטן הימל און דער ערד געװאָרן, און זײ, די באַלעבאַטים, כעװרע־מענטשן, אַרױסגעשטופּט, אַרױסגעװאָרפֿן, האָבן זײ עפּעס דערעכערעץ געקריגן פֿאַר דעם גרױסן אַכדעס, װאָס זינגט... און פֿון די באַלעבאַטים האָט מען זיך יעדעס מאָל אָפּגעריסן און צו די כסידים אַריבערגעגאַנװעט זיך.

באַלד איז אָנגעקומען פֿון װעג אָן אַ גרױסער װאָלקן, װאָס האָט אױפֿגעשײַנט פֿון דער ערד אין הימל אַרײַן. דער װאָלקן שטױב לױפֿט פֿאָרױס, קומט װאָס אַ מאָל נעענטער און זאָגט עפּעס אָן:

— דער רעבע פֿאָרט! דער רעבע פֿאָרט!

און ייִדן, װי גרױס און װי קלײן, האָבן זיך געגעבן אַ לאָז הענדום־פּענדום אין װאָלקן שטױב אַרײַן, און אים צעריסן, פֿאַרבלאָזן, און עס האָט זיך אַרױסגעװיזן אַ גרױסער װאָגן. אין װאָגן איז דער רעבע אין אַ װײַסן, אַטלעסענעם כאַלאַט געװען פֿאַרטונקט צװישן שװאַרצע סאַמעטענע קעפּ און פּײעס, אַן אַלט־גרױער ייִד, פֿאַרװאָרפֿן די הענט איבערן האַרץ, פֿאַרגלײזט די אױגן אין הימל אַרײַן, און דער הױכער אײדעלער אַריסטאָקראַטישער שטערן קנײטשט זיך פֿון צײַט צו צײַט.

— שאָלעם־אַלײכעם!

און עס האָבן זיך געגעבן אַ צי הענט דאַרע, לאַנגע, בלײכע, פֿעטע, דיקע, רױטהאָריקע און אײדל־גלאַטע — אַ יאַם הענט, אײנע איז פֿאַרטרונקען געװאָרן אין דער צװײטער; אײנע אַרױף, די אַנדערע אַראָפּ, און דער רעבע האָט יעדן באַזונדער שאָלעם־אַלײכעם אָפּגעענטפֿערט.

צום סאָף האָט זיך דער ראָװ צוגערוקט צום רעבם, האָט צו אים די האַנט אױסגעשטרעקט: שאָלעם־אַלײכעם!

— אַלײכעם־שאָלעם, װער איז עס? — האָט דער רעבע געפֿרעגט.

— דער ראָװ פֿון שטאָט.

— דער ראָװ פֿון שטאָט? אַזױ?

— איך האָב אײַך דאָס קװיטל געבראַכט — זאָגט דער ראָװ, דאָס קװיטל איבערגעבנדיק.

דער רעבע האָט די בלײכע האַנט אױסגעשטרעקט נאָכן קװיטל.

— דרײַ מאָל שאַס װעל איך אײַך אַװעקגעבן, עס איז מײַן מיצװע — האָט דער ראָװ געשטאַמלט נאָך אַ קלײנער װײַלע מאַכשאָװע.

צװישן אױלעם איז אַ געמורמל געװאָרן.

— צו װעמען פֿאָרסטו? — האָט דער רעבע מיט אַ שמײכל געפֿרעגט, דאָס קװיטל אין בוזעם־קעשענע אַרײַנלײגנדיק.

— צו קײנעם נישט.

— צו קײנעם נישט, נו, װעסטו בײַ מיר בײַם טיש זיצן, — האָט דער רעבע געשמײכלט.

דער ראָװ איז נאָך געשטאַנען.

באַלד האָבן זיך צוגערוקט כסידים, האָבן דעם ראָװ אַװעקגעשטופּט אין אַ זײַט, און דער אױלעם האָט זיך װײַטער גערוקט מיט די הענט איבער די קעפּ, געדריקט זיך נעענטער צום רעבם.

— ייִדן, מיר װעלן מינכע דאַװנען — האָט דער רעבע אױסגערופֿן און איז אַראָפּ פֿון װאָגן.

באַלד בײַם װעג איז אַ קלײנער געדיכטער װאַלד געשטאַנען. בױמער װי זײ װאָלטן אין אײן גאַרטל געװען פֿאַרפֿלאָכטן. דער רעבע פֿאָרױס, דער אױלעם נאָכן רעבם אין די בײמער אַרײַן.

עס איז שױן פֿאַרנאַכט געװאָרן. די זון האָט נאָך אין װאַלד אַרײַנגעקוקט צװישן די בײמער. װוּ־נישט־װוּ און װען־נישט־װען האָט זי דאָס גרינס צװישן אײן בױם און דעם צװײטן באַגילדעט. דער קלײנער װאַלד איז שטיל געװען. װי אַ שטילער סאָד װאָלט אין אים פֿאַרשטומט געװאָרן פֿון צײַטן, צײַטן לאַנג... די הימלען איבערן װאַלד אין רױטבלױען פֿײַער האָבן צנועדיק זיך װײַט אַראָפּגעלאָזט. טיף אין װאַלד האָט אַן אײנזאַמער פֿױגל גערופֿן, גערופֿן נישט װיסנדיק װאָס. דאָרט, טיף אין װאַלד, האָט װער אַ בױם אונטערגעהאַקט און דער בױם האָט זײַן װידע הױך צװישן די בײמער אױסגערופֿן...

און אַרום װאַלד האָט די גאַנצע װעלט געװאַרט...

נאָך נישט פֿאַרטיק איז דאָס גרינס געװען, נאָר עס האָט ערשט אָנגעהױבן צו בליִען. די ערד האָט ערשט די בריסטן אױסגעשטעקט, און דאָס גרינס האָט ערשט צו זױגן אָנגעהױבן, צו נאָגן און ציִען כאַיונע. אַלץ אַרום האָט ערשט אָנגעהױבן צו לעבן און האָט געװאַרט אױף אַ דערלײזונג, אױף אַ בראָכע, אױף אַ טיקן.

און דער אױלעם איז פֿאַרװאָרפֿן אין װאַלד. אַ ייִד הינטער אַ בױם, אַ ייִד הינטער אַ בױם. יונגע קינדער הינטער יונגע צװײַגלעך, קוסטעס, אַלע האָבן זיך טיף און ערנסט געשאָקלט. דעם רעבמס בראָכע האָט געקלונגען אין װאַלד, און מיט דער האַנט האָט ער צוגעשאָקלט און געװיזן:

און בײַ יעדן בױם אַ נעשאָמע, און יעדע נעשאָמע, װאָס איז הינטער איר בױם געשטאַנען, האָט פֿאַר איר בױם געבעטן, און מיט דער בראָכע האָט מען דעם טיקן אױף דעם גרינס געזען. און די בױמער האָבן זיך מיטגעשאָקלט, װי געװאָלט עפּעס בעטן, זאָגן, נאָר בױמער זענען שטום, און די נעשאָמע, װאָס שטײט הינטער דעם בױם איז דעם בױמס שעליִעך־ציבער, און דער בױם שאָקלט זיך מיט: אָמײן! אָמײן!

אַלץ אַרום האָט געדאַװנט, געבעטן און געדאַנקט גאָט, און דער הימל האָט זיך גענעענטערט צו דער ערד, די ערד — צום הימל. אַן אײדע ייִדן, אַן אײדע בױמער. די בױמער האָבן זיך מיטגעשאָקלט, אַ צװײַג אָן אַ צװײַג געקלאַפּט, די גרעזער אַהין און אַהער זיך באַװױגן, די פֿױגל פֿון צװײַג צו צװײַג געשריִען, געקװיטשעט. און דער װידערקאָל האָט טיף אין װאַלד גערופֿן צװישן די בױמער, און דעם העקערס קאָל דאָרט טיף האָט אָנגעקלאַפּט, און די קױלעס האָבן זיך אױסגעמישט, עס איז געװאָרן אײנס. אַלץ האָט זיך באַהאָפֿטן. און עס איז געװאָרן אײן טפֿילע, אײן האַרץ, אײן נעשאָמע. און דאָרט, טיף אין װאַלד, איז די שכינע צװישן די בױמער אױסגעצױגן און דאַװנט מיט...

די גאַנצע װעלט איז גאָט, גאָט אין דער גאַנצער װעלט דאַװנט.

באַלד איז אַלץ שטום געװאָרן. די בױמער האָבן זיך אױפֿגעהערט צו שאָקלען, דאָס גראָז צו באַװעגן. דאָרט, טיף אין װאַלד, איז דער פֿױגל פֿאַרשטומט געװאָרן און דער װידערקאָל פֿון העקער. די װעלט, װי זי װאָלט זיך אַ מינוט אײַנגעהאָרכט. דאָרט, טיף אין װאַלד, איז גאָט, און הערט זיך אױך אײַן צו דעם אַלט־באַקאַנטן ניגן פֿון אַ מאָל, און דעם רעבמס קאָל װײנט אין װאַלד.

טיקאַ בעשױפֿער גאָדאָל לעכעראָסײנו װעשאַל נעס לעקאַבעץ גאַליאַסײנו...

אַלץ אַרום איז שטיל געװען. אַ טונקעלער, טרױעריקער נעפּל האָט דאָרט טיף, װוּ די שכינע רוט, זיך אױסגעשפּרײט, און פֿון דאָרט טיף האָט אַ טרױעריקער פֿאַרגעסענער זום־זום־זום געברומט און האָט געשפּילט איבער װעלדער און פֿעלדער און דער װידערקאָל האָט זיך װײַט צעגאָסן און פֿאַרטרױט באַהאַלטענע סױדעס.

גאָטס אַ גרוס איז עס געװען צו זײַן קנעסעט־ייִסראָעל פֿון לאַנגע, לאַנגע צײַטן...

באַלד האָט דער רעבע זײַן טפֿילע געענדיקט. יעסױמים אונטער בײמער האָבן קאַדעש געזאָגט, און עפֿשער האָבן אױך בײמלעך קאַדעש געזאָגט איבער זײערע טאַטעס און מאַמעס, אָדער זענען די קינדער זײערע כאַזאָנים געװען...

דער רעבע איז צוריק אַרױף אױפֿן װאָגן. מען האָט די פֿערד אױסגעשפּאַנט, ייִדן גאַנצע מאַכנעס, גאַנצע אײדעס האָבן אין דעם װאָגן זיך אײַנגעשפּאַנט. קעפּ זענען געקראָכן איבער קעפּ, אײנער איבערן צװײטן, איבער די רעדער און אױף די רעדער, און דער װײַסער כאַלאַט, פֿאַרטרונקען אין יאַמים קעפּ און הענט, האָט זיך געטראָגן אין דער הױך, און פֿאַר אים און נאָך אים כװאַליעס קעפּ, כװאַליעס קעפּ מיט אײן קאָל, מיט אײן שיר:

„בעראָװ אַם האַדרעס מעלעך".

און נאָך דער אײדע האָט אַ טונקעלער, טרױעריק־ליבער טױװאָלקן איבער װעלדער און פֿעלדער גערוט און געזױגן, און געטרונקען יעדעס מײַלכל װאָס האָט זיך געעפֿנט.

דעם רעבמס בראָכע...

און װאָס נעענטער די כװאַליעס קעפּ זענען צום שטעטל צוגעקומען, האָבן זיך אַלץ מערער מענטשן, װײַבער, אַלטע לײַט, קינדער פֿון שטאָט זיך געלאָזט. די אָנגעקומענע זענען אין די מאַסן קעפּ פֿאַרשװוּנדן געװאָרן, און מיט אײן קאָל און מיט אײן שיר: בעראָװ אַם העדרעס מעלעך! — זענען זײ אין שטאָט אַרײַן.

אַ ליבער פֿאַרגעסענער טױװאָלקן, װאָס האָט פֿון די װאַסערן אױפֿגעשטײַגט, האָט זיך צערטלעך און מיט אַ מוטערלעכער ליבע איבערן שטעטל געלײגט, צו באַשיצן, צו באַװאָרענען, און דער װאָלקן האָט עס געהילט און געטוליעט, און דאָס שטעטל איז ליבלעך אײַנגעשלאָפֿן.

װײַט אין געסל האָט זיך געהערט אַ קינד װײנען...

פֿון רעב יעכעסקלס צװײ גרױסע פֿענצטער, װאָס גײען אין שולגעסל אַרײַן, האָבן אין טונקעלן טױנעפּל צװײ גרױסע ליכטפֿלאַמען אַרױסגעדרענגט, און אַ שטיל־פֿאַרטרונקענער ליבער ניגן איז פֿון דאָרט אין געסל אַרײַנגעשװוּמען.

דער רעבע איז דאָרט אײַנגעשטאַנען.

פֿון די װאָכעדיקע בעסמעדרעש־פֿענצטער, װאָס זענען געװען געגן איבער רעב יעכעסקלס פֿענצטער, האָבן אױך זעקס קלײנע ליכטלעך אין דעם טױװאָלקן אַרײַנגעדרענגט, און אַ קאַלטער, װאָכעדיקער „װעהו־ראַכום" פֿון אַן אַלטער שנײַדערישער ברוסט האָט פֿון דאָרט זיך אַרױסגעריסן:

„יעכאַפּױר אָװין װעלױ יאַכשי".

און טיף אין געסל, פֿאַרהילט אין נאַכטנעפּל הערט זיך אַ ייִנגעלעס לאָבוסדיקע שטימע:

נאַ דיר בלומען, גיב מיר קנעפּ,

נאַ דיר בלומען, גיב מיר קנעפּ!

זומערדיקע פֿאַרנאַכטן: קאַפּיטל פֿינף.

װי די דרײַ װאָכן האָבן זיך אָנגעהױבן אַרײַנצוגאַנװענען אין שטעטל, איז דאָס זומער־לעבן װי אין מיטן אָפּגעהאַקט געװאָרן. די װעלט אַרום און אַרום האָט אױסגעזען װי אַ פּרינצעסין, װאָס זיצט אין אירע יאָנטעװדיקע קלײדער און טרױערט נאָך איר געליבטן, װעלכער האָט זי פֿאַרלאָזט... אַ װינטל בלאָזט און װײעט איבער די גרעזער, שאָקלט זײ אַהין, שאָקלט זײ צוריק. דאָס בלעטל אױפֿן צװײַגל, דאָס גרעזל אין דער ערד װײנען אין זיך פֿאַר דער גאַנצער װעלט.

ליבע זומערדיקע פֿאַרנאַכטן! פֿון באַהאַלטענע װעלטן קומען זיך צו ציִען איבערן הימל שטיקער ליכטיקע, שטיקער טונקעלע װאָלקן, מישן זיך צוזאַמען טיף אין ברײטן האָריזאָנט פֿון הימל. די הערלעכע ליכטיקײטן מיט די טונקעלע װאָלקן װערן באַהאַלטן הינטער בלױע פֿאָכערדיקע פֿאָרהאַנגען. ליכט פֿאַרװיקלט אין ליכט הענגט ברײט און װײַט איבערן װאַסער און שפּיגלט זיך אָפּ אין זײַנע ליכטיקע, געשליפֿענע כװאַליעס. און די כװאַליעס גײען, אַ כװאַליע נאָך אַ כװאַליע, װי זײ װאָלטן דאָס האַרץ אױסגערעדט אײנע פֿאַר דער אַנדערער. װײַט, װײַט נױגט זיך דער הימל אַראָפּ אין װאַסער אַרײַן, און דאָס װאַסער גײט אין הימל אױף. דער הימל מיט דעם װאַסער גיבן זיך דעם ערשטן, ליבן אומשולדיקן קוש און גײען זיך שלאָפֿן לײגן אין געדיכטן װאַלד, אין שװאַרצן װאַלד, אין עק װעלט...

ליבע זומערדיקע פֿאַרנאַכטן אין שולגעסל! טונקל־טרױעריקע נעפּלען טוליען דאָס שטילע געסל און װיקלען עס, װי זײ װאָלטן עס װעלן פֿאַרהױלן פֿון מענטשנס אױגן. אין עק װעלט פֿון געדיכטן װאַלד שימערט נאָך אַרױס דאָס לעצטע ביסל רױטלעכקײט, פֿאַרזונקען און פֿאַרטונקען צװישן בלױע יאַמים װי אָפּגעריסענע, פֿאַרגעסענע אינדזלען. פֿון די פֿענצטער פֿון דעם אַלטן בײס־האַמעדרעש װינקט אַרױס אַ ליכטל, און דעם פּאָרעש קאָל װײנט אין געסל, און קלאָגט זיך פֿאַר דער מאַמע נאַכט... און די מאַמע נאַכט נעמט מיט זײַן געװײן און פֿאַרטרינקט עס אין באַהאַלטענע װעלטן, און מישט עס אױס, און עס װערט אײן טאָן פֿון דעם נאַכטכאָר; די זשאַבעס אין װאַסער האַלטן אים מיט צום טאַקט. פֿון שװאַרצן װאַלד קומט צו ציִען אַ פֿאַרגעסענעס זשומען. און די נאַכט נעמט די קױלעס אַלע אין זיך אַרײַן, און װערט פֿאַרטרונקען מיט זײ אױף דעם שװאַרצן װעג צום בעסױלעם צו... פֿון רעבמס פֿענצטער דרינגט אַרױס צװײ גרױסע ליכט. דער רעבע אין װײַסן כאַלאַט דרײט זיך אײנער אַלײן אַרױף און אַראָפּ איבער דער שטוב, און יעדעס מאָל, װען דער װײַסער כאַלאַט גײט פֿאַרבײַ די צװײ פֿענצטער, לױפֿט װער דורך איבערן װײַסן פּלױט, װאָס איז אַנטקעגן די פֿענצטער. פֿאַר טיר און טױערן זיצן האַלבע נאַקעטע ייִדן, באַלעבאַטים, באַלעבאָסטעס, באַלמעלאָכעס, אָנגעהאָרעװעטע פֿון אַ גאַנצן טאָג, אױסגעבעט אױף בעטגעװאַנט און כאַפּן אַ ביסל פֿרישע לופֿט. קלײנע מײדלעך שפּאַצירן צוזאַמען פֿאַר דער טיר, אָננעמענדיק זיך בײַ די הענט, און זינגען הױך אױפֿן קאָל:

גײט דער גראַף אין װאַלד אַרײַן,

טרעפֿט ער אַ מײדל בײַם בױם שטײן.

— מײדל, מײדלשי, װאָס טוסטו?

אין װאַלד אַלײן?

איך בין געגאַנגען אין װאַלד אַרײַן,

און װײס נישט װוּ אַהײמצוגײן.

אױפֿן פּלױט פֿון כאַנע־סאָרעלעס גאָרטן, פֿון װעלכע די צװײַגן מיט באַרנעס שטײַגן אין מאַרק אַרײַן, קלעטערן די כײדער־ייִנגלעך. זײ כאַפּן אָן די צװײַגן און רײַסן פֿון זײ אומצײַטיקע אױפּס. דער סעדער לױפֿט אַרױס, די קינדער אַנטלױפֿן, נאָר אײנס, נעבעך, איז הענגען געבליבן אױפֿן פּלױט. דער סעדער כאַפּט אים אַראָפּ דאָס היטל, און דאָס ייִנגל שטײט און קראַצט זיך און װײנט. ער האָט מױרע אַהײמצוגײן צו דער מאַמען. קי גײען אַהײם פֿון דער פּאַשע, דער שעפֿער שפּילט אױף דער פֿישטשאַלקע, באַלעבאַטים דערהױבן זיך פֿון די ערטער און פֿירן דאָס זײעריקע אין די שטאַלן. פֿון ערגעץ פֿאַר אַ הױז הערט זיך אַ האַרמאָניע שפּילן. דאָרט זיצט סטעפּאַן, דער אײנציקער גױ אין געסל, מיט זײַן מײדל און שפּילן ליבעסלידער, און דאָס קאָל פֿון דער האַרמאָניע מישט זיך אױס אין אײנעם מיטן פּאָרעש װײנענדיקן ניגן. און עס װערט אײן טרױעריקער, האַרץ־רײַסנדיקער ניגן, װאָס װערט פֿאַרטרונקען װײַט אין געסל...

ליבע זומערדיקע פֿאַרנאַכטן אין שולגעסל! דאָרט װײַט צום שװאַרצן װעג צו, צום בעסױלעם, שפּאַצירן אַרום בעסמעדרעש באַכורים אין די זומערדיקע לײַכטע שניטרעק. עס שפּאַצירן באַלעבאַטישע מײדלעך אין די זומערדיקע קאָרטאָנע קלײדלעך. די באַכורים אױף אײן זײַט, די מײדלעך אױף דער צװײטער זײַט. שיקט אַ באָכער אַריבער אַ פֿאַרשעמטן בליק אױף דער צװײטער זײַט, װיל געפֿינען די קאַלע, װאָס איר גאָלדענעם זײגער טראָגט ער אױף זײַן װעסט; ער פֿאַרשעמט זיך, און דאָס האַרץ קלאַפּט אין אים... װיל אַ מײדל װאַרפֿן אַן אױג צו די באַכורים, קעדײ צו געפֿינען איר כאָסן, פֿאַר װעלכן זי העפֿט איצט אױס אַ טפֿילן־בײַטעלע, שעמט זי זיך פֿאַר די כאַװערטאָרנס. איר האַרץ קלאַפּט אין דער שטיל, און דאָס לײַכטע קאַפֿטנדל באַװעגט זיך...

ליבע זומערדיקע פֿאַרנאַכטן אין שולגעסל! הײַנט זענען אָבער די „דרײַ װאָכן“, הײַנט טאָר מען קײן ליבעס נישט שפּילן, האָט מען עס אָפּגעלײגט אױף שאַבעס־נאַכמו... נאָר די נעפּלען, װאָס הילן דאָס שטעטל אײַן אין ליבע, טרױעריקע סױדעס, װעקן אין דער שטיל דאָס האַרץ, דאָס געסל טוליעט זיך צום נעפּל, דער נעפּל צום געסל, און זײ שפּילן אין דער שטיל אַ געהײמע ליבע... און די רײכעס טראָגן זיך פֿון יענער זײַט פֿעלדער און דערפֿרישן דאָס האַרץ... די ברוסט װערט פֿול, און עס װערט עפּעס אַזױ לײַכט, אַזױ ליב, אַזױ זיס, און עס װילט זיך אַזױ זײַן געטוליעט, געליבט! אױ, טאַטע אין הימל!

ליבע זומערדיקע פֿאַרנאַכטן אין שולגעסל! װער עס האָט אײַך געהאַט, װער עס האָט אײַך פֿאַרלױרן...

אױף דעם שװאַרצן װעג, צום בעסױלעם צו, װײַטער אַראָפּ אין שולגעסל האָט זיך די װעלט װאָס, דאָס געזיכט אײַנגעטוליעט אין האַרץ פֿון דער נאַכט, און די נאַכט אין האַרץ פֿון דער װעלט, און בײדע האָבן זיך באַהעפֿט, און דאָרט װײַט, טיף אין װאַלד זיך פֿאַרבלאָנדזשעט און זיך שלאָפֿן געלײגט אין געדיכטן װאַלד.

אױף דעם שװאַרצן װעג, צום בעסױלעם צו, שטײען אַלטע, אָפּגעלעבטע טאָפּאָלן, װי װילדע לײצים, מיט אָפּגעהאַקטע פֿיס און הענט. זײ שטײען װי גילגולים פֿון רוכעס, װי אָנגעקומענע פֿון פֿאַר שישיס־יאַמי־ברײשעס, װי שטומע אײדעס פֿון אָנהױב װעלט ביזן סאָף װעלט... נאַכט, צװעלף אַ זײגער, קומען צו גײן „הױכע דײַטשן מיט לאַנגע בײַטשן“, און שטעלן זיך הינטער די טאָפּאָלן און ציִען פֿון זײערע צװײַגן די ליבסטע, האַרץ־נאָגנדע ניגונים, ציִען, ציִען בײַם האַרץ, און פֿאַרנאַרן מענטשן מיט זײערע געזאַנגען אין װיסטע זומפּן...

אין פֿעלד, אין גראָז ליגן קופּקעלעך כסידים, הינטערן שטאָט, און זינגען דעם יױעשדיקן:

שאָכאַני בעטײ כעמער
לעמאַ טישאָ אײַען
װאָייִסראָן אָדעם מין האַבעהײמע ־ אױען!

מיטן ניגן פֿון דעם כאַזן, װאָס מען האָט אים לעבעדיקערהײט אין קײװער באַגראָבן. און דאָס קאָל קלינגט איבער די קװאָרים, װאָס שטײען אױפֿן בערגל, און די קװאָרים, אױסגעמישט מיט גאָטס ערד, פֿאַרטרונקען אין יאַמים גרינס, לעבן דאָ זײער שטיל, שװײַגנדיק לעבן. עס שװײַגן די טױטע בײנער אין די פֿיר אײלן פֿון קײװער, װאָס האָט איבער זיך נאָר אַ פּיצל הימל. דאָס װינטל בלאָזט איבער זײ, אױסגעמישט מיט דער ערד, גיבן זײ פֿון זיך דאָס לעבעדיקע גרינס אַרױס. אָט זײַנען די בײנער צוגעקומען צום עמעסן טאַכלעס, צום לעצטן סאָף פֿון לעבן, פֿון פֿאַרן אײביק און פֿון נאָכן אײביק... און די גאַנצע װעלט האָט זיך געאײניקט, דאָס לעבעדיקע מיטן טױטן, דער הימל מיט דער ערד, יעדעס גרעזל, יעדעס בױמל, און עס איז אײן לעבן, אײן װעלט, אײן גאָט געװאָרן...

פֿון דער צװײטער זײַט װעג שפּיגלט זיך אָפּ דאָס װאַסער אין דער נאַכט, װי אַ צװײטע װעלט זעט עס אױס פֿון דער װײַטן. קלײנע ליכטלעך פֿון די בערלינקעס, װאָס רוען אין װאַסער איבער נאַכט, דרינגען טיף אין װאַסער אַרײַן, און זײ זעען אױס פֿון דער װײַטן, װי גרױע, טונקעלע כײַעס זײַנען מיט די לאַפּעס אין דער שװאַרצער נאַכט אײַנגעזונקען געװאָרן, און קענען נישט מער אַרױס, די ליכטלעך. די אױגן אין זײערע שטערנס, דרינגען אַהער פֿון דער װײַטן און בעטן הילף...

און אױף דעם שװאַרצן װעג, טיף דאָרט אין דער נאַכט, האָט גאָט זיך דאָס פּאָנעם אין בײדע הענט פֿאַרשטעלט... און זײַנע צװײ גרױסע טרערן, װאָס ער װײנט אױפֿן כורבם בײס־האַמיגדעש, האָבן אױף דער ערד זיך אַראָפּגעגאָסן און אַלץ פֿאַרטונקט און פֿאַרטרונקען...

אױפֿן שװאַרצן װעג צום בעסױלעם צו אין דער טונקעלער נאַכט שפּאַצירן אַ ייִנגל מיט אַ מײדל: גאַװריִעל, דעם רעבעס זון, דער מעמײלע־מעקױמױ, און לײעלע, רעב יעכעסקלס ייִנגסטע טאָכטער.

זי האָט אים געזען דורך אַ שפּאַלט פֿון דער טיר דענצמאָל, װען זײַן פֿאָטער איז בײַ זײ אײַנגעשטאַנען. פֿאַרטאָגס, װען זי איז נאָך אין איר בעט געלעגן, האָט זי דערהערט פֿון אַן אָפֿענעם פֿענצטער זײַן קאָל. ער לערנט און זײַן קאָל איז אַרױס דורכן פֿענצטער און אױסגעמישט זיך מיט דעם רײעך פֿון די יונגע גרעזער, װאָס האָבן זיך פֿון דעם נאַכטטױ געװעקט; ער איז אַרײַן מיט דעם בלומען־געשמאַק, און איז פֿאַר איר געזיכט פֿאַרבײַגעפֿלױגן און געװינקט איבער איר, און איר ברוסט האָט זיך אָן װיסן געהױבן און געװעקט זיך... און פֿון דעמאָלט אָן האָט זי געבענקט נאָך זײַן אײדל, מלאָכימדיק געזיכט, װאָס האָט װי אַ ליכטיקע לעװאָנע פֿון זײַן טיפֿן שטרײַמל אַרױסגעשײַנט, נאָר זי האָט נישט געװוּסט דערפֿון. זי האָט פֿון גאָרנישט געװאָלט װיסן, נאָר יעדן פֿאַרנאַכט האָט זי זיך אין שולגעסל שפּאַצירט... עס האָט זי עפּעס געצױגן אַהין, צו די „הױכע דײַטשן מיט די לאַנגע בײַטשן", די װאָס שפּילן און ציִען די ניגונים פֿון די טאָפּאָלן־צװײַגן, און האָבן זי געצױגן טיפֿער אַרײַן, טיפֿער אין שװאַרצן װעג אַרײַן, טיפֿער און טיפֿער... אים אָבער האָבן זײ אױך געמוזט ציִען, און ער האָט זיך אױך געמוזט לאָזן פֿאַרפֿירן...

און זײ האָבן נישט געזען, װי זײ פֿאַרקריכן זיך. די נאַכט איז געפֿאַלן איבער זײערע קעפּ און האָט זײ אין זיך אַרײַנגענומען, באַװעבט זײ מיט פֿינצטערניש הינטער זיך און פֿאַרשטעלט זײ פֿון מענטשנס אױגן. די טױטע מאַצײװעס אױפֿן בערגל זײַנען אײדעס געװען, אַז די קינדער האָבן צװישן זיך קײן װאָרט נישט גערעדט, נישט בײַ דער האַנט זיך אָנגענומען, נאָר ער פֿון אײן זײַט װעג, און זי פֿון דער צװײטער זײַט װעג האָבן זיך געלאָזט נאָכציִען נאָך די שטומע, האַרץ־נאָגנדע ניגונים, װאָס די „הױכע דײַטשן מיט די לאַנגע בײַטשן" האָבן מיט זײערע דינע, לאַנגע פֿינגער פֿון די אַלטע טאָפּאָלן־בױמער אַרױסגעצױגן. אָט די ניגונים האָבן זיך אין זײערע הערצער אָפּגעקלונגען, װי אױף סטרונעס, און האָבן די קינדער אַלץ געצױגן צו זיך, געצױגן שטום, און געשפּילט שטומע, סױדעסדיקע טענער אױף די האַרץ־סטרונעס אין דער שטיל...

אין דער שטיל...

און די נאַכט איז געפֿאַלן איבער זײ, און די טױװאָלקן האָבן געשװעבט פֿאַר זײ, און הינטער זײ.

און אַלץ אַרום איז פֿול מיט ליבע. דער הימל און די ערד ליגן אין אײנעם געאָרעמט, פֿאַרװאָרפֿן אין װאַלד, די נאַכט אין דער װעלט, די װעלט אין דער נאַכט, און שמעקנדיקע רײכעס קומען זיך צו טראָגן פֿון די אַרומיקע פֿעלדער, װײען איבערן פּאָנעם, און דערצײלן שטומע סױדעס, װאָס מען טראָגט בײַ זיך אין האַרץ אַרום און װאָס מען זאָגט זײ קײן מאָל נישט אַרױס...

און די ברוסט באַװעגט זיך שטיל, פּאַמעלעך, און בענקט נאָך עפּעס, און אַ בענקעניש ליגט אױף אַלעם אױסגעגאָסן, די גאַנצע װעלט בענקט, נישט װיסנדיק אַלײן נאָך װאָס, נאָך װען...

אין געדיכטן װאַלד ליגט גאָט אין שװאַרצן מאַנטל געהילט, און בענקט נאָך זיך אַלײן און נאָך די װעלט... אין עק װעלט, װוּ דאָס לעצטע רױטע אױג זינקט אין די בלױע, שװאַרצע יאַמים, קושט זיך דער טאָג מיט דער נאַכט, און בענקען נאָך זיך און נאָך דער װעלט...

אין מיטן האָריזאָנט בלאָנדזשעט אַ ליכטיק לעװאָנע, יאַם־אױס, יאַם־אײַן, און בענקט... דער קלײנער בעסױלעם באַהאַלט זיך אין זיך און בענקט...

און דאָס ייִנגל און דאָס מײדל לאָזן זיך נאָכציִען נאָך די פֿאַרגעסענע ניגונים...

אַ ביסל װײַטער איז דאָס װאַסער, און די נאַכט־לאַמטערנדלעך דרינגען זיך אין דער טיפֿעניש פֿון װאַסער און דערצײלן זײ מײַסעס פֿון אַנדערע װעלטן.

דאָס ייִנגל מיטן מײדל גײען נאָך און לאָזן זיך פֿאַרפֿירן נאָך די פֿאַקלדיקע לאַמטערנדלעך.

זײ זענען צום װאַסער אָנגעקומען, בײַם ברעג זיך געזעצט.

עס האָט זיך פּלוצלינג קלינגען געהערט.

און דאָס קלינגען האָט מיט אײמע פֿון גאַנץ װײַט אָפּגעקלונגען, װי אַ מאַמע װאָלט זיך אין דער פֿינצטערער נאַכט געקלאָגט: געװאַלד, מען האָט מיר שלעכטס געטאָן! געװאַלד, מען האָט מיר שלעכטס געטאָן!

דער הימל צום שטעטל איז מיט אַ מאָל ליכטיק געװאָרן, װי אַ רױט־ברענענדיקע, ליכטיקע כמאַרע פֿון אַ ליכטיקן יאַם איז געקומען צו ציִען פֿון אַ פֿרעמדער װעלט, און האָט זיך פֿאַרבלאָנדזשעט אינעם פֿינצטערן נאַכט־יאַם אַרײַן, און האָט אַ האַלבן הימל באַלױכטן. צי האָט נישט אַ מעכטיקע האַנט אַ שטיק נאַכט פֿון דער הױך אַראָפּגעװאָרפֿן און דער װעלט דעם אָפֿענעם הימל געװיזן? צי האָט זיך עפֿשער דאָך די זון אײן מאָל אין לעבן טױע געװען, און אַנשטאָט אין אַ פֿרעמד לאַנד צו גײן, איז זי פֿאַר דער צײַט צוריקגעקומען? און אונטן אױף דער ערד פֿלאַקערט זיך, אײן װאָלקן פֿײַער קױלערט זיך אין צװײטן אַרײַן און זײ פֿלאַמען זיך אין אײנעם, און שטײַגן אין הימל אַרײַן און צינדן אַ שטיק הימל אונטער. די ערד, לופֿט און הימל קושן זיך צוזאַמען אין אײן פֿלאַם פֿײַער. עס האָט פֿון דער װעלט דעם נאַכט־שלײער אַראָפּגעריסן און צוריק טאָג געמאַכט... פֿון דער װײַטן הערן זיך װײנענדיקע קױלעס, און דער שטאָטגלאָק קלינגט און קלינגט מיט אַ געװאַלד, װי אַ מאַמע װאָלט זיך געקלאָגט: געװאַלד, איר האָט מיר שלעכטס געטאָן! געװאַלד, איר האָט מיר שלעכטס געטאָן!

דאָס ייִנגל מיט דעם מײדל זיצן בײַם ברעג װאַסער. ליכטיקע שטראַלן פֿאַלן אַרײַן און באַלױכטן דאָס װאַסער פֿון יענער זײַט. און פֿון דאָרט, פֿון װאַנעט דאָס װאַסער ברענט זיך, קומען צו שװימען ליכטיקע כװאַליעס און סױדען אײַן אין דער שטיל די איבעריקע כװאַליעס דאָס װאָס דאָרט טוט זיך אָפּ. דאָ ליגט די נאַכט אױסגעצױגן איבערן װאַסער. עפּעס װאָס פֿליאַסקעט זיך שטיל אין אים... מײסים גײען אױך פֿון דעם בעסױלעם, קריכן אַריבער דעם פּלױט און זײ זענען טױװל זײערע נעשאָמעס אין װאַסער, אײדער זײ שטײַגן אױף אין הימל אַרײַן צום בעזדן־שעל־מײַלע.

און דאָס װאַסער גיסט זיך אין דער שטיל, װאַשט די נעשאָמעס, װאַשט זײ אָפּ פֿון זינד, און די מײסים שװימען מיט די כװאַליעס װאַסער אין שװאַרצן װאַלד אַרײַן, אין הימל אױפֿצושטײַגן...

און פֿון יענער זײַט פֿלאַקערט די װעלט. זײַלן פֿײַער אין זײַלן פֿײַער שטײַגן אײנער נאָכן צװײטן אין הימל אַרײַן, און צינדן אָן די לופֿט, דעם הימל, און זײער פֿריִערדיקע גלאַנץ שפּילט אױף די כװאַליעס...

דורך באַהאַלטענע װעגן זענען די קינדער אין שטאָט צוריקגעקומען.

האַלב־נאַקעטע װײַבער, נאַקעטע קינדער, כאַפּנדיק דאָס ביסל אָרעמקײט, פּעק בעטגעװאַנט, װער אַ קישן, װער אַן עמער מיט שטובזאַכן, מיט אײמעדיקע געװאַלדן, מיט פֿונאַנדערגעלאָזענע האָר, לױפֿן זײ פֿון פֿײַער, גאַס־אױס, גאַס־אײן. קלײנע קינדער, האַלטנדיק זיך אָן די מאַמעס שירצן, גרעסערע, העלפֿנדיק דער מאַמען די פּעקלעך טראָגן, לױפֿן אין דער שװאַרצער װעלט אַרײַן, מיט געװאַלדן, מיט געװײן. און דאָס פֿײַער לױפֿט זײ נאָך, אַרױסשטעקנדיק נאָך זײ זײַנע צונגען. מאַמעס טראָגן זױגנדיקע קינדער אין די קישנס, ברידער — קלײנע שװעסטערלעך, שװעסטער — קלײנע ברידערלעך. מען לױפֿט מיט זײ אין פֿרעמדע שטיבער, זײ אַװעקצולײגן אין פֿרעמדע בעטן, צו פֿרעמדע קינדער. דאָס פֿײַער יאָגט די מענטשן פֿון די הײַזער, טרײַבט זײ אַרום װי װילדע רוכעס און טראָגט זיך פֿון דאַך צו דאַך. דאָס פֿײַער איז װי אַן אומגעהױער װילדע כײַע מיט ברײטע, װײַט־ברענענדיקע לאַפּעס, איז געקומען צו לױפֿן פֿון װיסטע מידבאָריעס און האָט זיך איבערן שטעטל געלײגט, צו פֿאַרניכטן אַלץ, אַלץ... ייִדן, גאָיִם שלעפּן עמערלעך װאַסער, גײען מיט אַ געװאַלד און גיסן דאָס װאַסער אין פֿײַער אַרײַן: דאָס פֿײַער טרינקט עס אױס מיט אַ לעכערדיקן קנאַק און טוט זיך װײַטער דאָס זײַניקע. טײל מענטשן, נישט װיסנדיק װאָס צו טאָן, כאַפּן פֿענצטער, טירן און לױפֿן דערמיט אין דער װעלט אַרײַן. װילדע מאַמעס לױפֿן אין פֿײַער מיט צעװאָרפֿענע האָר, פֿאַרװאָרפֿענע קלײדער. זײ לױפֿן און שרײַען: „מײַנע קינדער"!

װילדע, פֿאַרלאָזטע נאַקעטע קינדער לױפֿן איבער דער גאַס, שלעפּנדיק פּעקלעך און שרײַען: „מאַמע! מאַמע!“

און די אַלע קױלעס װערן פֿאַרטרונקען אין אײנעם אינעם קנאַק פֿונעם פֿײַער, און דאָס פֿײַער שיקט זײַנע צונגען פֿון דאַך צו דאַך און לאָזט איבער נאָך זיך אײן כורװע נאָך דער אַנדערער.

אין די כורװעס בלײַבן שטײן הױכע, שװאַרצע קױמענס, אײדעס אױף דעם אומגליק, װאָס דאָס פֿײַער האָט אָנגעמאַכט. טײל באַלעבאַטים, כאַפּנדיק װער אַ האַק, װער אַ לאָפּעטע, האַקן די װענט, רײַסן די דעכער פֿון זײערע אײגענע הײַזער. זײ האַקן אָן ראַכמאָנעס, װי עס װאָלט אין זײ אַרײַנגעקומען אַ װילדער גײַסט צו מאַכן אַ טעל פֿון אַלץ, אַלץ כאָרעװ צו מאַכן.

אײנער ברעכט מיט בלױזע הענט די שױבן און לױפֿט דערנאָך מיט צעבלוטיקטע הענט איבער דער גאַס. דאָס פֿײַער אָבער װערט נישט שטילער. די בײזע, פֿײַערדיקע לאַפּעס ציִען עס פֿון דאַך צו דאַך, און מיט אַ בײזן קנאַק, װי ס'װאָלט געװאָלט פֿאַרשטומען דאָס געװײן פֿון די קינדער, פֿון די מאַמעס, פֿונעם אױלעם, ברעכט עס אײן שטוב נאָך דער אַנדערער. די אַלע קױלעס נעמען זיך צונױף צוזאַמען און הױבן זיך אױף ביזן הימל אַרײַן... און דער שטאָטגלאָק האָט אַלץ נאָך אַנאַנד געקלונגען און געקלונגען, װי ער װאָלט געװאָלט בײַם פֿײַער ראַכמאָנעס ערװעקן, װאַרפֿן זיך צו זײַנע פֿיס אָדער קלאָגן זיך פֿאַר די געהײמע קראַפֿט אױף דעם כורבם, װאָס דאָס פֿײַער האָט אָנגעמאַכט...

באַלד איז געװאָרן אַ געשרײ: „די שול ברענט, די שול!“

און עס האָט זיך אָנגעהױבן אַ געלױף פֿון אַלע זײַטן. טאַטעס האָבן די הױזגעזינדן אַװעקגעװאָרפֿן, מאַמעס — די זױגנדיקע קינדער, אַלע האָבן זיך אַרום דער קלײנער שול אַרומגעשטעלט. אירע הױכע פֿענצטער, װאָס זענען געװעזן געגן איבער דעם פֿײַער, האָבן װי ליכטיקע לאַמטערנעס געלױכטן. ייִדן האָבן געקרעכצט, די האָר פֿון קאָפּ זיך געריסן; װײַבער האָבן זיך אַרום אירע בריִענדיקע װענט אַרומגעשטעלט, װי זײ װאָלטן זײ װעלן מיט זײערע שירצן פֿאַרשטעלן. אַ פּאָר ייִדן זענען געשטאַנען און געגאָסן עמערלעך װאַסער אױף די הײס־אָנגעזענגטע װענט.