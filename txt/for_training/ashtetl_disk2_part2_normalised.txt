עס האָט זיך פּלוצלינג קלינגען געהערט.

און דאָס קלינגען האָט מיט אימה פֿון גאַנץ װײַט אָפּגעקלונגען, װי אַ מאַמע װאָלט זיך אין דער פֿינצטערער נאַכט געקלאָגט: געװאַלד, מען האָט מיר שלעכטס געטאָן! געװאַלד, מען האָט מיר שלעכטס געטאָן!

דער הימל צום שטעטל איז מיט אַ מאָל ליכטיק געװאָרן, װי אַ רױט־ברענענדיקע, ליכטיקע כמאַרע פֿון אַ ליכטיקן ים איז געקומען צו ציִען פֿון אַ פֿרעמדער װעלט, און האָט זיך פֿאַרבלאָנדזשעט אינעם פֿינצטערן נאַכט־ים אַרײַן, און האָט אַ האַלבן הימל באַלױכטן. צי האָט נישט אַ מעכטיקע האַנט אַ שטיק נאַכט פֿון דער הױך אַראָפּגעװאָרפֿן און דער װעלט דעם אָפֿענעם הימל געװיזן? צי האָט זיך אפֿשר דאָך די זון אײן מאָל אין לעבן טועה געװען, און אַנשטאָט אין אַ פֿרעמד לאַנד צו גײן, איז זי פֿאַר דער צײַט צוריקגעקומען? און אונטן אױף דער ערד פֿלאַקערט זיך, אײן װאָלקן פֿײַער קױלערט זיך אין צװײטן אַרײַן און זײ פֿלאַמען זיך אין אײנעם, און שטײַגן אין הימל אַרײַן און צינדן אַ שטיק הימל אונטער. די ערד, לופֿט און הימל קושן זיך צוזאַמען אין אײן פֿלאַם פֿײַער. עס האָט פֿון דער װעלט דעם נאַכט־שלײער אַראָפּגעריסן און צוריק טאָג געמאַכט... פֿון דער װײַטן הערן זיך װײנענדיקע קולות, און דער שטאָטגלאָק קלינגט און קלינגט מיט אַ געװאַלד, װי אַ מאַמע װאָלט זיך געקלאָגט: געװאַלד, איר האָט מיר שלעכטס געטאָן! געװאַלד, איר האָט מיר שלעכטס געטאָן!

דאָס ייִנגל מיט דעם מײדל זיצן בײַם ברעג װאַסער. ליכטיקע שטראַלן פֿאַלן אַרײַן און באַלױכטן דאָס װאַסער פֿון יענער זײַט. און פֿון דאָרט, פֿון װאַנעט דאָס װאַסער ברענט זיך, קומען צו שװימען ליכטיקע כװאַליעס און סודען אײַן אין דער שטיל די איבעריקע כװאַליעס דאָס װאָס דאָרט טוט זיך אָפּ. דאָ ליגט די נאַכט אױסגעצױגן איבערן װאַסער. עפּעס װאָס פֿליאַסקעט זיך שטיל אין אים... מתים גײען אױך פֿון דעם בית־עולם, קריכן אַריבער דעם פּלױט און זײ זענען טובֿל זײערע נשמות אין װאַסער, אײדער זײ שטײַגן אױף אין הימל אַרײַן צום בית־דין־של־מעלה.

און דאָס װאַסער גיסט זיך אין דער שטיל, װאַשט די נשמות, װאַשט זײ אָפּ פֿון זינד, און די מתים שװימען מיט די כװאַליעס װאַסער אין שװאַרצן װאַלד אַרײַן, אין הימל אױפֿצושטײַגן...

און פֿון יענער זײַט פֿלאַקערט די װעלט. זײַלן פֿײַער אין זײַלן פֿײַער שטײַגן אײנער נאָכן צװײטן אין הימל אַרײַן, און צינדן אָן די לופֿט, דעם הימל, און זײער פֿריִערדיקע גלאַנץ שפּילט אױף די כװאַליעס...

דורך באַהאַלטענע װעגן זענען די קינדער אין שטאָט צוריקגעקומען.

האַלב־נאַקעטע װײַבער, נאַקעטע קינדער, כאַפּנדיק דאָס ביסל אָרעמקײט, פּעק בעטגעװאַנט, װער אַ קישן, װער אַן עמער מיט שטובזאַכן, מיט אימהדיקע געװאַלדן, מיט פֿונאַנדערגעלאָזענע האָר, לױפֿן זײ פֿון פֿײַער, גאַס־אױס, גאַס־אײן. קלײנע קינדער, האַלטנדיק זיך אָן די מאַמעס שירצן, גרעסערע, העלפֿנדיק דער מאַמען די פּעקלעך טראָגן, לױפֿן אין דער שװאַרצער װעלט אַרײַן, מיט געװאַלדן, מיט געװײן. און דאָס פֿײַער לױפֿט זײ נאָך, אַרױסשטעקנדיק נאָך זײ זײַנע צונגען. מאַמעס טראָגן זױגנדיקע קינדער אין די קישנס, ברידער — קלײנע שװעסטערלעך, שװעסטער — קלײנע ברידערלעך. מען לױפֿט מיט זײ אין פֿרעמדע שטיבער, זײ אַװעקצולײגן אין פֿרעמדע בעטן, צו פֿרעמדע קינדער. דאָס פֿײַער יאָגט די מענטשן פֿון די הײַזער, טרײַבט זײ אַרום װי װילדע רוחות און טראָגט זיך פֿון דאַך צו דאַך. דאָס פֿײַער איז װי אַן אומגעהױער װילדע חיה מיט ברײטע, װײַט־ברענענדיקע לאַפּעס, איז געקומען צו לױפֿן פֿון װיסטע מידבריות און האָט זיך איבערן שטעטל געלײגט, צו פֿאַרניכטן אַלץ, אַלץ... ייִדן, גױים שלעפּן עמערלעך װאַסער, גײען מיט אַ געװאַלד און גיסן דאָס װאַסער אין פֿײַער אַרײַן: דאָס פֿײַער טרינקט עס אױס מיט אַ לעכערדיקן קנאַק און טוט זיך װײַטער דאָס זײַניקע. טײל מענטשן, נישט װיסנדיק װאָס צו טאָן, כאַפּן פֿענצטער, טירן און לױפֿן דערמיט אין דער װעלט אַרײַן. װילדע מאַמעס לױפֿן אין פֿײַער מיט צעװאָרפֿענע האָר, פֿאַרװאָרפֿענע קלײדער. זײ לױפֿן און שרײַען: „מײַנע קינדער"!

װילדע, פֿאַרלאָזטע נאַקעטע קינדער לױפֿן איבער דער גאַס, שלעפּנדיק פּעקלעך און שרײַען: „מאַמע! מאַמע!“

און די אַלע קולות װערן פֿאַרטרונקען אין אײנעם אינעם קנאַק פֿונעם פֿײַער, און דאָס פֿײַער שיקט זײַנע צונגען פֿון דאַך צו דאַך און לאָזט איבער נאָך זיך אײן חורבֿה נאָך דער אַנדערער.

אין די חורבֿות בלײַבן שטײן הױכע, שװאַרצע קױמענס, עדות אױף דעם אומגליק, װאָס דאָס פֿײַער האָט אָנגעמאַכט. טײל באַלעבאַטים, כאַפּנדיק װער אַ האַק, װער אַ לאָפּעטע, האַקן די װענט, רײַסן די דעכער פֿון זײערע אײגענע הײַזער. זײ האַקן אָן רחמנות, װי עס װאָלט אין זײ אַרײַנגעקומען אַ װילדער גײַסט צו מאַכן אַ תּל פֿון אַלץ, אַלץ חרובֿ צו מאַכן.

אײנער ברעכט מיט בלױזע הענט די שױבן און לױפֿט דערנאָך מיט צעבלוטיקטע הענט איבער דער גאַס. דאָס פֿײַער אָבער װערט נישט שטילער. די בײזע, פֿײַערדיקע לאַפּעס ציִען עס פֿון דאַך צו דאַך, און מיט אַ בײזן קנאַק, װי ס'װאָלט געװאָלט פֿאַרשטומען דאָס געװײן פֿון די קינדער, פֿון די מאַמעס, פֿונעם עולם, ברעכט עס אײן שטוב נאָך דער אַנדערער. די אַלע קולות נעמען זיך צונױף צוזאַמען און הױבן זיך אױף ביזן הימל אַרײַן... און דער שטאָטגלאָק האָט אַלץ נאָך אַנאַנד געקלונגען און געקלונגען, װי ער װאָלט געװאָלט בײַם פֿײַער רחמנות ערװעקן, װאַרפֿן זיך צו זײַנע פֿיס אָדער קלאָגן זיך פֿאַר די געהײמע קראַפֿט אױף דעם חורבן, װאָס דאָס פֿײַער האָט אָנגעמאַכט...

באַלד איז געװאָרן אַ געשרײ: „די שול ברענט, די שול!“

און עס האָט זיך אָנגעהױבן אַ געלױף פֿון אַלע זײַטן. טאַטעס האָבן די הױזגעזינדן אַװעקגעװאָרפֿן, מאַמעס — די זױגנדיקע קינדער, אַלע האָבן זיך אַרום דער קלײנער שול אַרומגעשטעלט. אירע הױכע פֿענצטער, װאָס זענען געװעזן געגן איבער דעם פֿײַער, האָבן װי ליכטיקע לאַמטערנעס געלױכטן. ייִדן האָבן געקרעכצט, די האָר פֿון קאָפּ זיך געריסן; װײַבער האָבן זיך אַרום אירע בריִענדיקע װענט אַרומגעשטעלט, װי זײ װאָלטן זײ װעלן מיט זײערע שירצן פֿאַרשטעלן. אַ פּאָר ייִדן זענען געשטאַנען און געגאָסן עמערלעך װאַסער אױף די הײס־אָנגעזענגטע װענט.