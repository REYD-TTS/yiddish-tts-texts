קאַפּיטל פֿיר: מײַן ברודער עליע האָט כאַסענע

מאַזלטאָװ! איר װײסט? מײַן ברודער עליע האָט כאַסענע!

װײ־װײ, װאָס סע טוט זיך! עס קאָכט די שטאָט. די װעלט װיגט זיך! אַזױ זאָגט אונדזער שכײנע, פּעסיע די גראָבע. זי זאָגט, אַז ס'װעט זײַן אַ געהױבענע כאַסענע. אַזאַ כאַסענע, זאָגט זי, איז שױן לאַנג ניט געװען בײַ אונדז אין שטאָט!

װאָס איז די מײַסע? נאָר מיצאַד ראַכמאָנעס. מאַכמעס די מאַמע איז אַן אַלמאָנע און דער כאָסן איז אַ יאָסעם. און אַ ביסל איז טאַקע צוליב זכוס־אָװעס. דעם טאַטנס נאָמען! דער טאַטע, אָלעװאַשאָלעם, האָט איבערגעלאָזט אַ שײנעם נאָמען! פֿאַרן לעבן האָט מען עפּעס ניט געהערט, עמעצער זאָל פֿון אים אַזױ שטאַרק רײדן. איצט, נאָכן טױט, איז פּײסי דער כאַזן געהױכט און געקרױנט. סאַקאָנעס־נעפֿאָשעס! איך הער, װאָס מענטשן זאָגן דער מאַמע מײַנער. זײ זאָגן איר, אַז דער מעכוטן איז ניט קראַנק צו נעמען אױף זיך אַלע הױצאָעס און נאָך עפּעס צוצאָלן אױך. ער טאָר ניט פֿאַרגעסן, זאָגן זײ, אַז ער נעמט פּײסי דעם כאַזנס זון פֿאַר אַ כאָסן! מײַן ברודער עליע הערט דאָס. ער פֿאַרשעמט זיך, גלעט זיך דאָס בערדל, װי אַ גרױסער, װי אַ מאַנצביל. ער איז שױן אַ מאַנצביל. ערשט אָט דאָ ניט לאַנג האָט זיך אים אָנגעהױבן שיטן אַ בערדל. געװיס איז דאָס אים געקומען פֿון רױכערן. פֿון זינט דער טאַטע איז געשטאָרבן, האָט ער אָנגעהױבן רױכערן. די ערשטע צײַט האָט ער זיך געמוטשעט, פֿלעגט זיך פֿאַרהוסטן. איצט פֿאַרציט ער זיך שױן און קאָן אַרױסלאָזן דעם רױך דורך דער נאָז. אַ טײַערע מעציִע! איר מײנט, אַז איך קאָן דאָס ניט? די גאַנצע צאָרע, װאָס איך האָב ניט קײן טיטון! רױכער איך פּאַפּיר, רױכער איך שטרױ, רױכער איך דער רועך עע װײס װאָס. איז געװאָר געװאָרן דערפֿון מײַן ברודער עליע. האָט ער מיר געגעבן! ער מעג, און איך טאָר ניט! באַנשער איך בין נאָך ניט אַלט קײן גאַנצע נײַן יאָר, אימקײן עע װאָס בין איך שולדיק? איך האָב אים געגעבן דאָס װאָרט, איך האָב אים געשװאָרן בײַ אַ כומעש, אַז אַן עק, מער רױכער איך ניט. װי מײנט איר, לאַנג האָב איך געהאַלטן װאָרט? איך בעט אײַך, װער רױכערט ניט הײַנטיקע צײַטן?

באַלד װעט זיך איבערקערן די װעלט. אַזױ זאָגט פּעסיע, אונדזער שכײנע. זי איז געקומען צו גײן פֿונעם מעכוטן אַ געקאָכטע. עס איז אַ מיִעסע מײַסע. דער מעכוטן איז געװאָר געװאָרן, אַז דער כאָסן (מײַן ברודער עליע) האָט ניט דעם זײגער. דער זײגער איז געװען אַ גוטער זײגער, אַן עמעסער אַ זילבערנער זײגער. דאָס האָט אים דער מעכוטן געקױפֿט אַ מאַטאָנע. װוּ איז אַהינגעקומען דער זײגער? ער האָט אים, כאָלילע, ניט פֿאַרשפּילט אין קאָרטן? ער האָט אים פֿאַרקױפֿט און דאָס געלט אױסגעגעבן אױף דאָקטױרים און רעפֿועס. ער האָט געװאָלט ראַטעװען דעם טאַטן ― װאָס קומט אים דערפֿאַר? אַזױ האָט געטײַנעט פּעסיע. דער מעכוטן איז אָבער אַ פּראָסטער ייִד. ער פֿרעגט, װאָס געהער זיך אָן אַ פֿרעמדער טאַטע צו זײַן זײגער? ער איז ניט מעכוּיעװ, זאָגט ער, מיט זײַנע זײגערס אױסצוהאַלטן פֿרעמדע טאַטעס. פֿונעם זײגער איז שױן בײַ אים געװאָרן „זײגערס“ און פֿונעם טאַטן ― „טאַטעס“! פּעסיע זאָגט, אַז פֿון אַ כאַזערישן עק קאָן מען קײן שטרײַמל ניט מאַכן!... דאָס מײנט זי אונדזער מעכוטן. ער איז אַ פּראָסטער נעפֿעש. אַ בעקער איז ער און הײסט יױנע דער בײגל־בעקער. ער באַקט בײגל. „איר מעגט שױן ליגן אין דער ערד און באַקן בײגל“. אַזױ זאָגט אים פּעסיע, מיסטאַמע אױף קאַטאָװעס. און עפֿשער מײנט זי טאַקע אױף דער עמעסן? איך פֿאַרשטײ ניט, װי אַזױ קאָן מען ליגן אין דער ערד און באַקן בײגל: װער װעט זײ דאָרטן קױפֿן?... ער איז אַ ייִד אַ נאָגעד, אונדזער מעכוטן. פּעסיע דרינגט, אַז ער איז אַן אַדיר! זי זאָגט אים אין די אױגן, אַז װען זי פֿאַרמאָגט האַלב פֿון אים, טוט זי מיט אים קײן שידעך ניט. זי האָט פֿײַנט אַ כאַזער. ער מוז אָפּשװײַגן, װאָרעם צו איר אַז מע פֿאַלט אַרײַן, איז דאָס בעסטע ― שװײַגן. ער איז שױן מױכל דעם כאָסן דעם זײגער, אַבי לאָז דאָס האָבן אַ סאָף. זאָגט אָבער פּעסיע, אַז זי איז ניט מױכל. זי װיל, ער זאָל קױפֿן דעם כאָסן אַ נײַעם זײגער. עס פּאַסט ניט, זאָגט זי, אַ כאָסן זאָל גײן צו דער כופּע אָן אַ זײגער. טײַנעט ער: װאָס פֿאַר אַ שײַכעס האָט זי מיט זײַן כאָסן? זאָגט זי: עס האָט אַ שײַכעס. דערפֿאַר, װאָס דער כאָסן איז פּײסי דעם כאַזנס אַ זון, און ער, יױנע דער בײגל־בעקער, איז בײדע זאַכן: אי אַ נאָגעד, אי אַ כאַזער. פֿאַרדריסט דאָס אים, טוט ער אַ קלאַפּ מיט דער טיר און זאָגט: „לאָז דאָס גײן אין דער ערד אַרײַן!“ זאָגט אים פּעסיע: „אױף צו גײן אין דער ערד אַרײַן זײַט איר בילכער ― איר זײַט אַ בעקער!“...

די מאַמע האָט שטאַרק מױרע, טאָמער כאָלילע שיקט ער אָפּ די טאַנאָיִם. זאָגט איר פּעסיע, זי זאָל שלאָפֿן רויִק: אַ יאָסעם שיקט מען ניט אָפּ קײן טאַנאָיִם. איר מײנט, װער האָט אױסגעפֿירט? מיר! דער מעכוטן האָט געקױפֿט דעם כאָסן (מײַן ברודער עליע) אַ נײַעם זײגער, אױך אַ זילבערנעם. נאָך אַ בעסערן פֿון יענעם. דער מעכוטן האָט אים אַלײן געבראַכט צו טראָגן. אױ, װען איך האָב אַזאַ זײגער! װאָס מײנט איר, װאָלט געװען? קױדעם װאָלט איך אַרױסגענומען די געדערעם און דערגאַנגען דעם סײכל, פֿאַר װאָס אַ זײגער גײט. און נאָך דעם? נאָך דעם װײס איך שױן װאָס ס'װאָלט געװען. די מאַמע װינטשעװעט אים, דעם מעכוטן, ער זאָל דערלעבן אים קױפֿן אַ גאָלדענעם זײגער. דער מעכוטן װינטשעװעט איר אָפּ צוריק, זי זאָל דערלעבן כאַסענע מאַכן דעם מיזיניק. דאָס מײנט מען מיך. איך בין צופֿרידן אַפֿילע הײַנטיקן טאָג, אַבי אַ זײגער. די מאַמע גלעט מיך און זאָגט, אַז עס װעט נאָך גענוג װאַסער איבערלױפֿן, און בעשאַס־מײַסע זײַנען איר די אױגן נאַס. איך פֿאַרשטײ ניט, װאָס דאַרף לױפֿן אַזױ פֿיל װאַסער אײדער איך גײ כאַסענע האָבן, און װאָס דאַרף מען דערבײַ װײנען? װײנען איז בײַ איר אַ װאָכעדיקער גאַנג, און דאָס מוז זי אַלע טאָג. װײנען איז בײַ איר, װי, לעמאָשל, בײַ אײַך דאַװענען, אָדער עסן. דער שנײַדער האָט אָפּגעבראַכט דעם כאָסן די מאַלבושים, װאָס דער מעכוטן האָט באַשטעלט ― דאַרף זי װײנען. פּעסיע האָט איר אָפּגעבאַקן לעקעך צו דער כאַסענע ― דאַרף מען װײנען. מאָרגן אין דער צײַט איז די כופּע ― װידער געװײנט! איך פֿאַרשטײ ניט, פֿון װאַנען נעמען זיך בײַ מענטשן אַזױ פֿיל טרערן?...

עס גיט זיך אױס אַ מאָל אַ טאָג ― אַ גאַנײדן! אין דרױסן איז כאָצע־עלעל, און טאַקע כאָצע־עלעלדיק. די זון בראָט ניט אױף צו שװיצן, אױף צו װעלן באָדן זיך. זי װאַרעמט און גלעט און קושט אַזױ װי אַ מאַמע. דער הימל איז אױסגעצװאָגן שאַבעסדיק. דער גאַנצער אינדרױסן פֿרײט זיך, װאָס מײַן ברודער עליע האָט כאַסענע. גאַנץ פֿרי האָט זיך אױסגעשטעלט אַ יאַריד אין שטעטל. װי באַלד אַ יאַריד, מוז איך דאָרטן זײַן. איך האָב ליב אַ יאַריד דאָס כיִעס. ייִדן לױפֿן אַרום, װי פֿאַרסאַמטע מײַז. שװיצן, שרײַען, פּילדערן זיך, רײַסן די גאָיִם פֿאַר די פּאָלעס, גײען אױס לײזן געלט ― אַ טעאַטער מיט זײ! און די גאָיִם האָבן צײַט; זײ גײען דאַװקע פּאַװאָליע, די היטלען אַרױף, קוקן, טאַפּן, קראַצן זיך, דינגען זיך, װילן האַנדלען מעציִעס. גױעס מיט מעשונע מאָדנע שלײערס, מיט ברײטע אָפֿענע פּאַזוכעס, מע זעט אַרױס די בריסט. אין די פּאַזוכעס כאַפּן זײ אַרײַן אַ מאָל, אַז מע זעט נישט, אַ שטיקל סכױרע. ייִדן װײסן שױן, קוקן מיט אױגן. אַז מען דערזעט, טרײסלט מען אױס, און עס װערט אַ כאַסענע. אַ, אַ מאָל מאַכט זיך, אַז אַן אַרײלעס קױפֿט אַ ליכטל אין קלױסטער אַרײַן און פֿאַרשטעקט דאָס אין שלײער. יונגע־לײַט האָבן ניט װאָס צו טאָן, װילן זיך מאַכן אַ שטיקל יאָנטעװ, צינדן זײ איר אָן שטילערהײט דאָס ליכטל. אַלע קוקן אױף דער אַרײלעס און לאַכן. די אַרײלעס װײס ניט װאָס די ייִדן לאַכן. הױבט זי אָן צו שילטן אַלע ייִדן מיט טױטע קלאָלעס. לאַכט מען נאָך מער. אַ מאָל װערט דערפֿון אַ געשלעג צװישן גאָיִם און ייִדן. איך זאָג אײַך ― מען דאַרף נישט קײן טעאַטער!... שענער פֿון אַלץ איז די „קאָננע“. װײסט איר, װאָס דאָס הײסט? דאָס איז דער פֿערדמאַרק. דאָרט קױפֿט מען און מע פֿאַרקױפֿט פֿערד. דאָרט זעט איר פֿערד, ציגײַנער, בײַטשן, ייִדן, גאָיִם און פּריצים. דער טומל איז דאָ כוץ־לעדערעך־האַטעװע, מע קאָן טױב װערן. די ציגײַנער שװערן זיך, ייִדן פּאַטשן איבער די הענט, פּריצים קנאַקן מיט די בײַטשן און פֿערדלעך לױפֿן אַהין און אַהער פֿײַל אױסן בױגן. איך האָב ליב צו קוקן, װי פֿערדלעך לױפֿן, און װער שמועסט לאָשעקלעך! איך גײ אױס, איך שטאַרב נאָך אַ לאָשעקל! און נישט נאָר קלײנע לאָשעקלעך האָב איך ליב ― אַלצדינג װאָס איז קלײן: קלײנע הינטעלעך, קלײנע קעצעלעך. איר װײסט? אַפֿילע אוגערקעלעך קלײנינקע, קאַרטאָפֿל יונגעטשקע, ציבעלקעלעך, קנעבעלעך ― אַלץ װאָס קלײן איז ליב. אַ כוץ כאַזײרימלעך. כאַזײרים האָב איך פֿײַנט אַפֿילע קלײנערהײט... איך קער מיך אום צו די פֿערדלעך. די פֿערד לױפֿן. די לאָשעקלעך לױפֿן נאָך די פֿערד. איך לױף נאָך די לאָשעקלעך. אַלע לױפֿן מיר. אױף לױפֿן בין איך אַ פֿײַער. איך האָב זײער גרינגע פֿיס. דערצו גײ איך באָרװעס און זײער לײַכט אָנגעטאָן: אַ העם, אַ העמדל, אײן הױז, און פֿון אױבן אַ סיצן אַרבעקאַנפֿעסל. אַז איך לױף אַראָפּ אַ באַרג און עס איז אַ װינטל און די ציצעס צעלאָזן זיך, מאָלט זיך מיר אױס, אַז איך האָב פֿליגל און איך פֿלי.

― מאָטל! גאָט איז מיט דיר! שטײ אַ װײַלע!

אַזױ שרײַט צו מיר פּעסיעס מאַן, מױשע דער אײַנבינדער. ער לױפֿט פֿונעם יאַריד אַהײם מיט אַ פּאַק באַבולע פּאַפּיר. איך האָב מױרע, ער זאָל מיר ניט צושטעלן אַ בענקעלע פֿאַר דער מאַמען, און איך זאָל ניט כאַפּן קײן פּסאַק פֿון מײַן ברודער עליע. איך, איך הער אױף צו לױפֿן, גײ צו פּאַמעלעך, מיט אַראָפּגעלאָזטע אױגן, צו אונדזער שכײנעס מאַן. ער לײגט אָפּ דאָס פּעקל פּאַפּיר, װישט זיך מיט דער פּאָלע דעם שװײס און זאָגט מיר מוסער:

― װי שעמט זיך דאָס ניט אַ ייִנגעלע אַ יאָסעם דרײען זיך צװישן ציגײַנערס און לױפֿן מעשוגענערהײט מיט אַלע פֿערד? און נאָך אין אַזאַ טאָג! שױן באַלד די כופּע בײַ דײַן ברודער ― דאָס װײסטו? קום אַהײם!

― װוּ ביסטו געװען? אַ דונער איז מיר!

אַזױ זאָגט צו מיר די מאַמע מיט אַ פּליעסק מיט די הענט און באַטראַכט מײַן צעריסן הױזל, מײַנע צעבלוטיקטע פֿיס און מײַן פֿאַרפֿלאַמט, פֿאַרשװיצט פּאָנעם. לאַנג לעבן זאָל מױשע דער אײַנבינדער. קײן װאָרט האָט ער ניט דערצײלט פֿאַר קײנעם. די מאַמע װאַשט מיך אַרום, טוט מיר אָן אַ פּאָר נײַע הױזלעך מיט אַ קאַשקעטל צו דער כאַסענע. די, די הױזלעך זײַנען געמאַכט געװאָרן איך װײס נישט פֿון װאָסער אַ מאַטעריע: אַז מע שטעלט זײ אַװעק, שטײען זײ, און אַז מען גײט, שרײַען זײ. מאָדנע הױזלעך!

― אַז דו װעסט צערײַסן אָט די הױזלעך, איז שױן עק װעלט!

אַז, אַזױ זאָגט די מאַמע, און איך מײן אױך אַזױ. אַזעלכע הױזן קאָנען זיך שױן ניט צערײַסן. סײַדן מע זאָל זײ צעברעכן. דאָס קאַשקעטל איז גאָר פֿון די אַנטיקן, און אַ דאַשעקל האָט דאָס אַ שװאַרצס, אַ גלאַנצנדיקס. אַז עס הערט אױף צו גלאַנצן, באַשפּײַט מען דאָס, הױבט עס אָן אױף ס'נײַ צו גלאַנצן. די מאַמע קוקט אױף מיר און קװעלט, און טרערן קײַקלען זיך אױף אירע געקנײטשטע באַקן. איר װילט זיך זײער, אַז איך זאָל אױף דער כאַסענע אױסנעמען. זי זאָגט צום כאָסן:

― עליע! װי מײנסטו? איך װעל מיט אים ניט פֿאַרשעמט װערן? ער גײט אָנגעטאָן, קײן אײנהאָרע, װי אַ מאָנאַרכס אַ קינד.

מײַן ברודער עליע באַטראַכט מיך, גלעט זיך דאָס בערדל און קוקט אױף מײַנע פֿיס. איך װײס, װאָס באַדײַט זײַן קוקן. ער קוקט, װאָס דעם „מאָנאַרכס קינד“ גײט באָרװעס... די מאַמע פֿאַרשטײט אױך זײַן קוק, נאָר זי מאַכט זיך ניט װיסנדיק... אַלײן גײט זי אָנגעטאָן אין אַ מאָדנע געל מאַלבעש, װאָס איך האָב עס אױף איר קײן מאָל נישט געזען. דאָס מאַלבעש איז אױף איר מעגושעם ברײט. איך װאָלט געמעגט שװערן, אַז איך האָב עס אַ מאָל געזען אױף אונדזער שכײנע פּעסיע... דערפֿאַר טראָגט זי אױפֿן קאָפּ אַ זײַדענע פֿאַטשײלע, אַ שפּאָגל־נײַע, נאָך מיט אַלע קנײטשן. דעם קאָליר פֿון דער פֿאַטשײלע איז שװער צו באַשרײַבן. מע קאָן זאָגן װײַס, מע קאָן זאָגן געל, מע קאָן זאָגן רױז ― עס װענדט זיך אָן דער צײַט. בײַ טאָג איז דאָס העל־רױז, פֿאַר נאַכט קוקט דאָס אױס געלבלעך, און בײַ נאַכט ― װײַס. גאַנץ פֿרי מאָלט זיך עס אױס גרינלעך, און אַ מאָל, אַז מע קוקט זיך שטאַרק אײַן, פֿאַלט דאָס גאָר אַרײַן אין „אַנטיק־מאָרע“, דאָס הײסט: העל־רױטלעך־בלױ־טונקל־גרין־פּאָפּעליאַטע. זאָגן אױף דער פֿאַטשײלע אַ כעסאָרן קאָן מען ניט, װאָרעם עס איז אַ זעלטענע פֿאַטשײלע. נישט מער, אױף דער מאַמע זעט זי אױס שטאַרק פֿרעמד. עפּעס קלעפּט זיך ניט די פֿאַטשײלע צום פּאָנעם. די פֿאַטשײלע איז פֿאַר זיך, און דאָס פּאָנעם איז פֿאַר זיך. אַ װײַבערשע פֿאַטשײלע איז װי, לעהאַװדל, אַ מאַנצבילש היטל. דאָס היטל מיטן פּאָנעם באַדאַרפֿן זיך פּאָרן, זײַן װי צונױפֿגעגאָסן. אָט, לעמאָשל, מײַן ברודער עליע. ער גײט אָנגעטאָן אַ קאַרטוזל, איז דאָס װי אױסגעװאַקסן בײַ אים אױפֿן קאָפּ. די פּײעס האָט מען אים אין גאַנצן אָפּגעשאָרן. און ניט נאָר אָפּגעשאָרן, נאָר אָפּגעגאָלט. אַ מאַנישקע האָט ער אָנגעטאָן אַ װײַסע מיט אַ האַרטן קאָלנער, מיט אָפּגעלײגטע שפּיצן. און אַ שניפּסל האָט ער געקױפֿט אַ װײַס מיט רױטע, גרינע און בלױע פּינטעלעך. אַ רײַכער שניפּס! שטיװל מיטן גלאַנץ און מיטן סקריפּ און אױף שטאַרק הױכע אָפּצאַסן ― ער זאָל אױסזען אַ ביסל העכער. עס װעט אים אָבער העלפֿן, װי אַ טױטן באַנקעס: ער איז זײער קלײן געװאַקסן. ער איז ניט אַזױ קלײן, װי זי איז גרױס און הױך און מאַנצבילדיק, און רױט און ראַבעטיני, און אַ שטימע האָט זי אַ מאַנצבילשע. איך רעד פֿון דער קאַלע, פֿון יױנע דעם בעקערס טאָכטער. בראָכע הײסט זי. אַ פֿאַרגעניגן געװען צו זען דאָס פּאָרל אונטער דער כופּע. איך האָב קײן צײַט ניט צו קוקן אױף כאָסנקאַלע. איך בין פֿאַרנומען. איך דאַרף זען די קלעזמער. און ניט אַזױ די קלעזמער, װי זײערע קײלים. מער װי אַלץ ― דעם קאָנטערבאַס מיטן קעסלפּױק. שײנע צװײ קײלים! דער כעסאָרן, װאָס מע קאָן ניט צוגײן נאָענט אַ פּרוּװ טאָן די קײלים. באַלד עפּעס גיבן זײ איבער די הענט, אָדער דרײען אײַך אָן אַן אױער. דער רועך כאַפּט זײ אַװעק, טאָמער רירט איר זיך צו מיט אַ פֿינגער! איר װעט זײ אָפּבײַסן! אַך, װען די מאַמע זאָל זײַן אַ גוטע מאַמע, װאָלט זי מיך געמאַכט פֿאַר אַ קלעזמער. איך װײס אָבער, אַז זי װעט דאָס ניט װעלן. ניט מאַכמעס זי איז אַ שלעכטע, נאָר מאַכמעס די װעלט װעט ניט דערלאָזן, אַז פּײסי דעם כאַזנס ייִנגל זאָל זײַן אַ קלעזמער. ניט קײן קלעזמער און ניט קײן באַלמעלאָכע. מען האָט שױן גערעדט דערפֿון ניט אײן מאָל, װאָס װעט זײַן פֿון מיר דער טאַכלעס. די מאַמע, מײַן ברודער עליע, אונדזער שכײנע פּעסיע און איר מאַן, מױשע דער אײַנבינדער. ער האָט כײשעק מיך נעמען צו דער אַרבעט. דערלאָזט נישט פּעסיע. זי זאָגט, אַז פּײסי דער כאַזן, אָלעװאַשאָלעם, האָט ניט פֿאַרדינט, אַז זײַן זון זאָל זײַן אַ באַלמעלאָכע... איך האָב מיך פֿאַררעדט און גאָר פֿאַרגעסן פֿון דער כאַסענע. עס איז שױן לאַנג נאָך דער כופּע. מען גרײט שױן צום טיש. װײַבער און מײדלעך טאַנצן אַ קאַדריל. איך האָב מיך אַרײַנגעפּלאָנטעט מיט מײַנע הילצערנע הױזן אין מיטן. די װאָס קוקן װי מען טאַנצט האָבן מיך גענומען װאַרפֿן אײנער צום אַנדערן, װי אַ מיאַטש. „װאָס איז דאָס פֿאַר אַ פּריטשעפּע?“ זאָגט אײנער. „עפּעס אַ שלימאַזל!“ זאָגט דער אַנדערער. „אַ רעשטל צו די צאָרעס!“ זאָגט אַ דריטער. דערזעט אונדזער שכײנע און צעשרײַט זיך (זי איז שױן הײזעריק װי די װאַנט):

― צי איר זײַט מעשוגע, צי כאָסער־דײע, צי גערירט, צי פֿונעם זינען, צי ניט בײַ אַלע געדאַנקען? דאָס איז דאָך דעם כאָסנס ברודערל!!!...

אַהאַ! עס האָט זײ גענומען! אַװאַדע האָט מען מיך אַװעקגעזעצט בײַם טיש גלײַך מיטן קאַלעס צאַד. און װײסט איר, מיט װעמען מען האָט מיך באַזעצט? אַז איר װעט זײַן מיט אַכצן קעפּ, װעט איר אױך ניט טרעפֿן! מיט דער קאַלעס שװעסטערל. יױנע דעם בעקערס קלײן טעכטערל. אַלטע הײסט זי. זי איז עלטער פֿון מיר סאַכאַקל מיט אײן יאָר און טראָגט צװײ צעפּעלעך, צונױפֿגעבונדן פֿון אונטן מיט אַ סטענגעלע און זעען אױס, װי אַ געפֿלאָכטענער בײגל. איך און אַלטע עסן פֿון אײן טעלער ניט װײַט פֿון כאָסנקאַלע. דער כאָסן, מײַן ברודער עליע, קוקט אױף מיר, איך זאָל זיצן װי אַ מענטש, איך זאָל עסן מיט אַ גאָפּל און זאָל ניט כאַפּן, און זאָל אַכטונג געבן אױף דער נאָז. איר װײסט, װאָס איך װעל אײַך זאָגן? איך האָב קײן האַנאָע ניט פֿון דער װעטשערע. איך האָב פֿײַנט, אַז מען קוקט אױף מיר. צו די אַלע זאַכן טראָגט אָן דער גוטער יאָר אונדזער שכײנע פּעסיע.

― זאָלט איר זײַן געזונט! ― שרײַט זי מיט אַלע קױכעס צו דער מאַמע. ― טוט נאָר אַ קוק אַהער. פֿאַר װאָס זאָל ניט זײַן קײן שידעך?... אַ זיװעג מין־אַשאָמאַיִם!

אױף איר הײזעריקן געשרײ קומט אָן דער מעכוטן, יױנע דער בעקער, אָנגעטאָן שאַבעסדיק, און עס װערט אַ שמועס, אַז איך און אַלטע זײַנען כאָסנקאַלע. יױנע דער בעקער לאַכט מיט אַ האַלבן מױל. דאָס הײסט: די אײבערשטע ליפּ בײַ אים לאַכט, די אונטערשטע װײנט. דער גאַנצער אױלעם קוקט אױף אונדז. מיר בײדע, איך און אַלטע, לאָזן אַראָפּ די אױגן אונטערן טיש און שטיקן זיך פֿאַר געלעכטער. ביכדײ איך זאָל ניט אױסשיסן, האַלט איך מיך צו בײַ דער נאָז און בלאָז מיך אָן װי אַ פּאַכיר. נאָך אַ מינוט װעט דער פּאַכיר פּלאַצן, און עס װעט זײַן אַ סקאַנדאַל. אַ גליק, װאָס די קלעזמער טוען אַ זעץ אַ שײנעם ניגן, אַ װאָלאַך. דער גאַנצער אױלעם װערט פֿאַרטראַכט. איך הײב אױף דעם קאָפּ און דערזע די מאַמע מיטן געלן פֿרעמדן מאַלבעש און מיט דער זײַדענער פֿאַטשײלע. זי טוט דאָס, װאָס אַלע מאָל: זי װײנט! איר װײסט ניט, זי װעט אַ מאָל אױפֿהערן צו װײנען?...

קאַפּיטל פֿינף: איך האָב אַ רײַכע שטעלע

די מאַמע האָט מיר אָנגעזאָגט אַ פּסורע, אַז איך האָב שױן אַ שטעלע. נישט כאָלילע בײַ אַ באַלמעלאָכע ― אירע סאָנים, זאָגט זי, װעלן דאָס ניט דערלעבן, אַז פּײסי דעם כאַזנס זון זאָל זײַן אַ באַלמעלאָכע. מײַן שטעלע, זאָגט זי, איז אַ רײַכע שטעלע, אַ גרינגע שטעלע. אַ גאַנצן טאָג װעל איך גײן אין כײדער, אין טאַלמעטױרע הײסט עס, און בײַ נאַכט װעל איך גײן שלאָפֿן צום אַלטן לוריע. דער אַלטער לוריע איז אַ גרױסער גװיר, זאָגט זי. ער איז נאָר אַ קראַנקער, דאָס הײסט, אַזױ איז ער געזונט, עסט און טרינקט און שלאָפֿט, נאָר ניט בײַ נאַכט. בײַ נאַכט קאָן ער ניט שלאָפֿן. קײן אײן אױג מאַכט זיך אים ניט צו. האָבן די קינדער מױרע אים לאָזן אײנעם אַלײן בײַ נאַכט. דאַרף מען האָבן אַ מענטש זאָל זײַן מיט אים. עס מעג זײַן אַ קינד, אַבי אַ מענטש. אַװעקזעצן צו אים אַן אַלטן ייִדן פּאַסט נישט. אַ קינד ― גאָרנישט, עלעהײ אַ קעצל. פֿינף רובל אַ װאָך האָבן זײ צוגעזאָגט, און װעטשערע פֿאַר דיר אַלע פֿאַרנאַכט, װען דו קומסט פֿון טאַלמעטױרע (אַזױ זאָגט מיר די מאַמע מײַנע). אַ גוטע װעטשערע, אַ נעגידישע. װאָס בײַ זײ פֿאַלט אַראָפּ קאָן עס זײַן גענוג פֿאַר אונדז אַלע. גײ, מײַן קינד, אין כײדער, פֿאַר נאַכט װעסטו קומען, װעל איך דיך אָפּפֿירן אַהין. װעסט נישט האָבן קײן שום אַרבעט. אַ נעגידישע װעטשערע און אַ געלעגער אױך אַ גוטן. און פֿינף רובל אַ װאָך. איך װעל דיר מאַכן אַ פּאָר מאַלבושימלעך, שטיװעלעך דיר קױפֿן.

דאַכט זיך, גוט ― אַיאָ? װאָס זשע דאַרף מען װײנען? קאָן זי אָבער אַנדערש נישט, די מאַמע מײַנע. װײנען מוז זי!

אין טאַלמעטױרע גײ איך דערװײַל אַזױ. לערנען לערן איך ניט. נישטאָ פֿאַר מיר קײן קיטע. העלף איך דער רעבעצן אין שטוב און שפּיל מיך מיט דער קאַץ. דער רעבעצנס אַרבעט איז ניט קײן שװערע אַרבעט. אױסקערן די שטוב, העלפֿן אַרײַנטראָגן האָלץ, גײן אַ גאַנג ― ס'איז בלאָטע, ס'איז ניט קײן אַרבעט. אַבי ניט לערנען. לערנען איז ערגער. דערפֿאַר אָבער די קאַץ ― אַ סאַך מער אײַנגענעם. אַ קאַץ, זאָגט מען, איז אַ טאָמע. איך זאָג: ס'אַ ליגן. אַ קאַץ איז אַ רײנע כײַע. אַ קאַץ, זאָגט מען, איז אַ מאַזעק. איך זאָג: ס'אַ ליגן. אַ קאַץ איז צוגע־, אַ צוגעלאָזטע זאַך. אַ הונט האָט אין זיך כאַניפֿע, אַ הונט דרײט מיטן עק. אַ קאַץ לאַשטשעט זיך, און אַז מען גלעט זי איבערן קעפּל, מאַכט זי צו די אײגעלעך און הײבט אָן מורקען. איך האָב ליב אַ קאַץ, ― װאָס קומט מיר דערפֿאַר? רעדט זשע אָבער מיט זײ, מיט מײַנע כאַװײרים, װעלן זײ אײַך דערצײלן טױזנט מײַסעס. אַז מען האַלט אַ קאַץ, דאַרף מען װאַשן די הענט. אַז מען האַלט אַ קאַץ, שאַדט צום זיקאָרן. זײ װײסן שױן ניט װאָס אױסצוטראַכטן. זײ האָבן אַ טעװע ― לאָז צוגײן צו זײ די קאַץ, דערלאַנגען זײ איר אַ שנײַד מיטן פֿוס אין זײַט אַרײַן. איך קאָן ניט זען, װי מע שלאָגט אַ קאַץ. לאַכן זײ פֿון מיר. בײַ זײ איז ניטאָ קײן צאַר־באַלעכאַיִם. איך רעד פֿון די קינדער, װאָס מיט מיר אין דער טאַלמעטױרע. זײ זײַנען ראָצכים. פֿון מיר לאַכן זײ. זײ רופֿן מיך: „די הילצערנע הױזן“, און מײַן מאַמע ― „די קלאָגעדיקע“, װײַל זי װײנט שטענדיק.

― אָן גײט דײַן קלאָגעדיקע מאַמע! ― זאָגן זײ צו מיר.

דאָס איז זי געקומען מיך אָפּנעמען פֿון כײדער און אָפּפֿירן אױף מײַן רײַכע שטעלע.

אױפֿן װעג באַקלאָגט זיך די מאַמע, אַז איר איז ביטער און פֿינצטער (ביטער אַלײן איז קאַרג). גאָט האָט איר געגעבן צװײ קינדער, און זי דאַרף זײַן אַלײן. מײַן ברודער עליע האָט, זאָגט זי, כאַסענע געהאַט, קײן אײנהאָרע, זײער גוט, אַרײַן אין אַ שמאַלצגרוב. איז אָבער דער כעסאָרן, װאָס דער שװער איז אַ גראָבער יונג. אַ בעקער, מישטײנס געזאָגט. װאָס קאָן מען פֿאַרלאַנגען פֿון אַ בעקער? אַזױ טײַנעט מיט מיר די מאַמע, און מיר קומען אױף מײַן רײַכער שטעלע, צום אַלטן לוריע. דער אַלטער לוריע זיצט אין אַ קײזערלעכן פּאַלאַץ. אַזױ זאָגט די מאַמע. אין אַ קײזערלעכן פּאַלאַץ בין איך אַ באַלן זײַן. דערװײַלע זײַנען מיר אין קיך. איך און די מאַמע. אין קיך איז אױך ניט מיִעס. דער אױװן איז װײַס און גלאַנצט, און די קײלים גלאַנצן, און אַלצדינג גלאַנצט. מען בעט אונדז זיצן. עס קומט אַרױס אַ װײַבל אָנגעטאָן װי אַ פּריצע. זי רעדט מיט דער מאַמע און װײַזט אױף מיר. די מאַמע שאָקלט צו מיטן קאָפּ, װישט אַלע מאָל די ליפּן און װיל ניט זיצן. איך זיץ דאַװקע יאָ. די מאַמע גײט אַװעק, זאָגט מיר אָן, איך זאָל זיך האַלטן װי אַ מענטש. דערבײַ כאַפּט זי דערװײַל אַ װײן און אַ װיש די אױגן. מאָרגן װעט זי קומען נאָך מיר און װעט מיך אָפּפֿירן, זאָגט זי, אין כײדער אַרײַן. מען גיט מיר עסן. יױך מיט קױלעטש (אין דער װאָכן קױלעטש!) און פֿלײש ― אַ גוזמע פֿלײש! אָפּגעגעסן, הײסט מען מיר גײן אַרױף. װײס איך ניט, װאָס הײסט „אַרױף“? פֿירט מיך אָפּ די קעכין. כאַנע הײסט זי. זי איז אַ שװאַרצע מיט אַ לאַנגער נאָז. מע פֿירט מיך אַרױף אױף טרעפּ. די טרעפּ זײַנען אױסגעבעט מיט װײכן. מיט באָרװעסע פֿיס איז אַ מעכײַע צו גײן. עס איז נאָך ניט רעכט נאַכט, און בײַ זײ ברענען שױן לאָמפּן. אָן אַ שיִער לאָמפּן. די װענט זײַנען אױסגעקלעפּט מיט צאַצקעס און מיט מענטשעלעך. די שטולן זײַנען באַדעקט מיט לעדער. די, די סטעליע איז צעמאָלט, װי לעהאַװדל אין בײס־האַמעדרעש. נאָך שענער װי אין בײס־האַמעדרעש. מען האָט מיך אַרײַנגעפֿירט אין אַ גרױסן אַלקער. דער אַלקער איז אַזױ גרױס, אַז װען איך זאָל זײַן אײנער אַלײן, װאָלט איך געלאָפֿן פֿון אײן װאַנט ביז דער אַנדערער, אָדער איך װאָלט מיך גאָר אַנידערגעלײגט און געקאַטשעט זיך אױף דער סאַמעטענער קאָלדרע, װאָס איז אױסגעשפּרײט איבער דער גאַנצער ערד. אױף אַזאַ קאָלדרע דאַרף זײַן ניט שלעכט צו קאַטשען זיך. שלאָפֿן דאַרף זײַן אױך נישקאָשעדיק.

אַ שײנער ייִד, אַ הױכער, מיט אַ גרױען באָרד, מיט אַ ברײטן שטערן, אַ זײַדענער כאַלאַט, אַ יאַרמלקע פֿון גאָלע סאַמעט, שטעקשיך אױף די פֿיס, אױך פֿון סאַמעט מיט בליטשקע אױסגענײט, ― אָט דאָס איז דער אַלטער לוריע. ער זיצט איבער אַ גרױסן גראָבן סײפֿער. זאָגן זאָגט ער גאָרניט, נאָר ער קײַט די שפּיצן פֿונעם באָרד, קוקט אַרײַן אין סײפֿער, שאָקלט מיט אַ פֿוס און ברומט שטילערהײט צו זיך אַלײן. אַ מאָדנער ייִד אָט דער אַלטער לוריע. איך קוק אױף אים און טראַכט: ער זעט מיך, צי ער זעט מיך ניט? װײַזן װײַזט אױס, אַז נײן. װאָרעם קוקן קוקט ער ניט, און געזאָגט האָט מען אים גאָרניט. מען האָט מיך נאָר אַרײַנגעלאָזט אַהער און מע האָט פֿאַרשלאָסן די טיר פֿון יענער זײַט. פּלוצעם רופֿט זיך אָן דער אַלטער לוריע, און קוקן קוקט ער אַלץ נאָך ניט אױף מיר:

― קומט אַהער, װעל איך אײַך װײַזן אַ שטיקל ראַמבאַם.

צו װעמען רעדט ער דאָס? צו מיר? מיר זאָגט ער „איר“? איך קוק מיך אום אױף אַלע זײַטן. אַכוץ מיר איז נישטאָ דאָ קײנער. דער אַלטער לוריע ברומט אױס נאָך אַ מאָל אױף זײַן גראָבער שטים:

― קומט אַהער, װעט איר זען, װאָס דער ראַמבאַם זאָגט!

איך בין אַ באַלן צוצוגײן צו אים נאָענט.

― מיך רופֿט איר?

― אײַך, אײַך, װעמען דען?

אַזױ מאַכט צו מיר דער אַלטער לוריע און קוקט אין גרױסן בוך אַרײַן און נעמט מיך פֿאַר אַ האַנט און טײַטלט מיט אײן פֿינגער און גיט מיר צו פֿאַרשטײן װאָס דער ראַמבאַם זאָגט. און װאָס װײַטער, רעדט ער העכער און מיט אַלץ מער היץ. ער צעקאָכט זיך אַזױ שטאַרק, אַז ער װערט אַזש רױט. ער דרײט מיטן גראָבן פֿינגער, און מיטן עלנבױגן דערלאַנגט ער מיר אַלע מינוט אין זײַט אַרײַן און מאַכט צו מיר:

― נו, װאָס זאָגט איר? אַיאָ, עס איז גוט?

עס זאָל זײַן שטאַרק גוט ― זע איך ניט. דעריבער שװײַג איך. איך שװײַג, און ער קאָכט זיך. ער קאָכט זיך, און איך שװײַג. עס הערט זיך אַ קלונג פֿון אַ שליסל פֿון יענער זײַט. עס עפֿנט זיך די טיר און עס קומט אַרײַן די זעלבע װאָס גײט פּריציש אָנגעטאָן. זי גײט צו צום אַלטן לוריע און רעדט אים גלײַך אין אױער אַרײַן. אַ פּאָנעם, ער איז אַ טױבער. אַניט ― װאָס דאַרף זי שרײַען? זי זאָגט אים, ער זאָל מיך אָפּלאָזן, װאָרעם איך דאַרף שױן שלאָפֿן. זי נעמט מיך צו פֿון זײַנע הענט און באַלײגט מיך אױף אַ סאָפֿע מיט „שפּרינזינעס“. דאָס בעטגעװאַנט איז װײַס אַזױ װי שנײ. אַ קאָלדרע אַ זײַדענע, אַ װײכע ― טאַם גאַנײדן! די װאָס גײט פּריציש אָנגעטאָן דעקט מיך אײַן, גײט אַװעק און פֿאַרשליסט די טיר פֿון יענער זײַט. דער אַלטער לוריע גײט אַרום איבער דער שטוב, די הענט פֿאַרלײגט אַהינטער, קוקט אַראָפּ צו זיך אױף די שײנע שטעקשיך, און ברומט, און באָמקעט, און מאַכט עפּעס מאָדנע מיט די ברעמען. מיר קלעפּן זיך די אױגן. איך װיל שלאָפֿן. פּלו־, פּלוצעם גײט צו צו מיר דער אַלטער לוריע און זאָגט מיר:

― דו װײסט? איך װעל דיך אױפֿעסן.

איך קוק אױף אים און פֿאַרשטײ ניט װאָס ער זאָגט.

― שטײ אױף, איך װעל דיך אױפֿעסן.

― װעמען? מיך?

― דיך! דיך! איך מוז דיך אױפֿעסן! אַנדערש קאָן דאָס ניט זײַן!

אַזױ זאָגט דער אַלטער לוריע. ער גײט אַרום איבער דער שטוב, האַלט דעם קאָפּ אַראָפּ, די הענט אַרונטער, דעם שטערן פֿאַרקנײטשט. ער רעדט אָבער אַלע מאָל שטילער, צו זיך אַלײן. איך הער זיך צו צו איטלעכס װאָרט. קױם װאָס איך כאַפּ דעם אָטעם. ער אַלײן פֿרעגט בײַ זיך און ענטפֿערט זיך אַלײן. אָט װאָס דער אַלטער לוריע זאָגט:

― דער ראַמבאַם זאָגט, אַז די װעלט איז ניט קײן קאַדמען. פֿון װאַנען איז געדרונגען? װײַל אַ סיבע מוז האָבן אַ מעסאַבעװ! מיט װאָס קאָן איך דאָס באַװײַזן? מיט מײַן ראָצן! װי אַזױ? אָט װיל איך אים אױפֿעסן, עס איך אים אױף. אײַ װאָס? ראַכמאָנעס? עס קער זיך גאָרניט אָן. איך טו מײַן ראָצן. דער ראָצן איז ניט דער טאַכלעס. איך עס אים אױף. איך װיל אים אױפֿעסן. איך מוז אים אױפֿעסן!...

אַ גוטע פּסורע האָט ער מיר אָנגעזאָגט, אָט דער אַלטער לוריע. ער מוז מיך אױפֿעסן! װאָס װעט די מאַמע זאָגן? עס פֿאַלט אָן אױף מיר אַ פּאַכעד. עס ציטערט אױף מיר דאָס לײַב. די סאָפֿע, װאָס איך ליג אױף איר, איז אָפּגערוקט פֿון דער װאַנט. ביסלעכװײַז רוק איך מיך צו דער װאַנט און גליטש מיך אַראָפּ אױף דער ערד, צװישן סאָפֿע און צװישן װאַנט. עס קלאַפּט מיר אַ צאָן אָן אַ צאָן. איך הער מיך אײַן און װאַרט, װען װעט ער מיך עסן. און װי אַזױ? שטילערהײט רוף איך די מאַמע און פֿיל, װי נאַסע טראָפּנס קאַטשען זיך מיר איבער די באַקן, פֿון די באַקן אין מױל אַרײַן. די טראָפּנס זײַנען געזאַלצן. איך האָב קײן מאָל אַזױ ניט געבענקט נאָך דער מאַמע, װי אַצינד. נאָך מײַן ברודער עליע בענק איך אױך, נאָר ניט אַזױ. און אָן דעם טאַטן דערמאָן איך מיך, װען איך זאָג נאָך אים קאַדעש, װער װעט נאָך מיר זאָגן קאַדעש, אַז דער אַלטער לוריע װעט מיך אױפֿעסן?

אַ פּאָנעם, איך בין גוט געשלאָפֿן, װאָרעם אַז איך כאַפּ מיך אױף, קוק איך מיך אַרום, װוּ איך בין אין דער װעלט? איך טאַפּ די װאַנט. איך טאַפּ די סאָפֿע. איך שטעק אַרױס מײַן קאָפּ ― אַ גרױסער, אַ ליכטיקער אַלקער. סאַמעטענע קאָלדרעס אױף דער ערד. די װענט אױסגעקלעפּט מיט מענטשעלעך. די סטעליע ― װי לעהאַװדל אין בײס־האַמעדרעש. דער אַלטער לוריע זיצט נאָך אַלץ איבער יענעם גרױסן סײפֿער, װאָס ער רופֿט אים ראַמבאַם. מיר געפֿעלט דער נאָמען „ראַמבאַם“. עס קומט אױס בײַ מיר װי „בימבאָם“. פּלוצעם דערמאָן איך מיך, אַז דער אַלטער לוריע האָט מיך ערשט נעכטן געװאָלט אױפֿעסן. איך האָב מױרע, ער זאָל מיך ניט דערזען און װידער װעלן עסן. באַהאַלט איך מיך צוריק צװישן װאַנט און צװישן סאָפֿע און שװײַג. עס עפֿנט זיך די טיר מיט אַ קלונג פֿון יענער זײַט. עס קומט אַרײַן אַלץ יענע, װאָס גײט אָנגעטאָן װי אַ פּריצע. נאָך איר גײט נאָך די קעכין, װאָס מע רופֿט זי כאַנע, מיט אַ גרױסן בעקן. אױפֿן בעקן שטײען קריגעלעך מיט קאַװע, הײסע מילך און פּוטער־בולקעס פֿרישע.

― װוּ איז דאָס באָכערל? ― פֿרעגט כאַנע און קוקט זיך אַרום אױף אַלע זײַטן. זי דערזעט מיך צװישן װאַנט און צװישן סאָפֿע.

― ביסט אַ רעכטער שײגעץ, װי איך זע! װאָס טוסטו דאָ? קום אַראָפּ מיט מיר אין קיך. דאָרט װאַרט אױף דיר די מאַמע.

איך טו אַ שפּרונג אַרױס פֿון מײַן באַהעלטעניש און לױף אַראָפּ איבער די אױסגעבעטע טרעפּ מיט די באָרװעסע פֿיס און זינג מיר אונטער צום טאַקט: ראַם־באָם, בים־באָם! בים־באָם, ראַם־באָם! ― ביז איך קום אין קיך אַרײַן.

― כאַפּט זיך נישט! ― זאָגט כאַנע די קעכין צו דער מאַמע. ― לאָז ער אױסטרינקען כאָטש אַ גלעזל קאַװע מיט אַ פּוטער־געבעקסל! און איר אַלײן, נישקאָשע, מעגט אױכעט נעמען אַ גלעזל קאַװע. דער גוטער יאָר װעט זײ ניט נעמען. זײ האָבן גענוג.

אַזױ זאָגט כאַנע די שװאַרצע, און די מאַמע דאַנקט איר און זעצט זיך אַװעק, און מע דערלאַנגט אונדז הײסע שמעקעדיקע קאַװע מיט פֿרישע פּוטער־געבעקס.

איר האָט אַ מאָל געגעסן אײער־קיכלעך מיט צוקער? ― אָט דאָס זײַנען די נעגידישע פּוטער־געבעקסלעך. און עפֿשער נאָך בעסער. דעם טאַם פֿון דער קאַװע קאָן איך אײַך ניט באַשרײַבן. טאַם גאַנײדן! די מאַמע האַלט דאָס גלאָז און זופּט און קװיקט זיך און גיט מיר פֿון איר פּוטער־געבעקסל העכער האַלב. דערזעט כאַנע די קעכין און מאַכט אַ געװאַלד, גלײַך װי מען האָט זי געקױלעט:

― װאָס טוט איר דאָס? עסט, עסט, עס איז דאָ גענוג!

און כאַנע די קעכין גיט מיר נאָך אַ פּוטער־געבעקסל. האָב איך שױן צװײ מיט אַ האַלבן. איך הער מיך צו צו זײער שמועס. דער שמועס איז מיר באַקאַנט. די מאַמע קלאָגט זיך אױף איר מאַזל. אַן אַלמאָנע, צװײ קינדער, אײנער אין אַ שמאַלצגרוב, דער אַנדערער נעבעך אַזױ. איך װאָלט װעלן װיסן, װי אַזױ איז דאָס מײַן ברודער עליע אין אַ שמאַלצגרוב? אַ גרוב מיט שמאַלץ? טאָמעד פֿלײשיק? כאַנע הערט אױס די מאַמע, שאָקלט מיטן קאָפּ. נאָך דעם הײבט אָן כאַנע רעדן, קלאָגן זיך אױף איר מאַזל, װאָס זי דאַרף זײַן בײַ יענעם. זי איז אַ טאַטנס אַ קינד. איר טאַטע איז געװען אַ ייִד אַ באַלעבאָס, איז ער אָפּגעברענט געװאָרן. נאָך דעם האָט ער אָנגעהױבן קרענקען. נאָך דעם איז ער געשטאָרבן. איר טאַטע, זאָגט זי, זאָל אַצינד אױפֿשטײן און געבן אַ קוק אױף זײַן כאַנע, װי זי שטײט בײַ אַ פֿרעמדן אױװן! זי קאָן זיך ניט באַקלאָגן. דאַנקען גאָט דערפֿאַר. זי האָט אַ גוטע שטעלע. אײן כעסאָרן ― דער אַלטער באַלעבאָס איז אַ ביסל...

װאָס „אַ ביסל“ ― װײס איך ניט. כאַנע װײַזט עפּעס מיטן פֿינגער אױפֿן שטערן. די מאַמע הערט אױס כאַנען, שאָקלט מיטן קאָפּ. נאָך דעם הױבט אָן װידער די מאַמע רעדן. כאַנע הערט אױס די מאַמע, שאָקלט מיטן קאָפּ. אױפֿן װעג גיט זי מיר מיט נאָך אַ פּוטער־געבעקסל, און איך װײַז די ייִנגלעך אין טאַלמעטױרע. זײ רינגלען מיך אַרום און קוקן אין די אױגן, װי איך עס. אַ פּאָנעם, בײַ זײ איז דאָס אַ גאַנצער אַנטיק? איך גיב זײ אַלעמען צו קלײנע שטיקלעך. זײ לעקן די פֿינגער.

― װוּ האָסטו גענומען אַזאַ מײַכל?

איך שטופּ אָן בײדע באַקן, שטעל זיך אַװעק אַקעגן זײ מיט די הענט אין די טיפֿע קעשענעס פֿון מײַנע הילצערנע הױזן, און קײַ און שלינג און טאַנץ אונטער אױף מײַנע באָרװעסע פֿיס אָן װערטער, װי אײנער רעדט:

― עך, קאַבצאָנישע טאָרבעס װאָס איר זײַט! אַ טײַערע מעציִע פּוטער־געבעקס, כאַ־כאַ־כאַ! איר זאָלט נאָך פּראָבירן מיט קאַװע, װאָלט איר ערשט דעמאָלט געװוּסט װאָס הײסט טאַם גאַנײדן אױף דער װעלט!...

קאַפּיטל זעקס: אַ שמאַלצגרוב

דאָס אײנציקע שטיקל גליק, װאָס האַלט מײַן מאַמען אױף די פֿיס, איז דאָס, װאָס מײַן ברודער עליע איז, דאַנקען גאָט, גוט. ער האָט זיך אַרײַנגעכאַפּט אין אַ שמאַלצגרוב. אַזױ זאָגט די מאַמע מײַנע, און פֿאַר גרױס נאַכעס כאַפּט זי אַ װיש די אױגן, װי איר שטײגער איז. זי האָט אים שױן פֿאַרזאָרגט, זאָגט זי, אױף אײביק. איר שנור, זאָגט זי, איז אַפֿילע ניט קײן אײַ־אײַ־אײַ (איך מײן אױך אַזױ!). האָט אים אָבער גאָט צוגעשיקט דערפֿאַר אַ רײַכן שװער. ער איז אַ בעקער. יױנע רופֿט מען אים, יױנע דער בעקער. דאָס הײסט, ער אַלײן באַקט ניט. באַקן באַקן אַנדערע. ער קױפֿט נאָר מעל און פֿאַרקױפֿט ברױט. פּײסעך באַקט ער מאַצעס פֿאַר דער גאַנצער שטאָט. ער איז צו בעקערײַ אַ ברען, און דערצו איז ער אַ בײזער ייִד ― סאַקאָנעס. איך מעג זאָגן, אַז ער איז אַ רעצײעך. ער האָט מיך אײן מאָל געכאַפּט, בעשאַס איך בין געװען צו גאַסט בײַ מײַן ברודער עליע און האָב מיך מעכאַבעד געװען מיט אַן אײער־בײגל. דער בײגל איז געװען אַ פֿרישער, אַ װאַרעמער, נאָר װאָס פֿונעם אױװן. האָט דער רועך באַדאַרפֿט אָנטראָגן יױנע דעם בעקער. איר זאָלט געװען זען זײַן רעציכעדיק פּאָנעם מיט זײַנע גאַזלעװױע אױגן! פֿון דעמאָלט אָן גײ איך ניט מער אַהין. מײַן פֿוס װעט שױן דאָרט ניט זײַן מער, איך זאָל װיסן גאָלד! אַ ייִד זאָל האָבן אַ טעװע אָננעמען פֿאַרן קאָלנער און אַרױסװאַרפֿן אױף יענער זײַט טיר, און נאָך געבן גוטע דרײַ סטוסאַקעס פֿון הינטן! איך האָב עס דערצײלט דער מאַמען, איז זי באַלד אַװעקגעלאָפֿן אַהין ― זי האָט אים געװאָלט אָפּשפּילן אַ כאַסענע, װי אים קומט. האָט אָבער מײַן ברודער עליע ניט דערלאָזט. ער האָט אים אָפּגעגעבן דעם גערעכט. ער האָט געדרונגען דער מאַמען, אַז ער האָט דורך מיר ביזיױנעס. אַלע מאָל, װען איך קום צו אים, עס איך, זאָגט ער, בײגל. ער װעט מיר בעסער געבן, זאָגט ער, אַ קאָפּיקע און לאָמיך גײן ערגעץ אַנדערש זיך קױפֿן אַ בײגל. זאָגט אים די מאַמע, אַז ער האָט אױף מיר קײן קאַפּ ראַכמאָנעס ניט, אַז עס אַרט אים ניט, װאָס דאָס קינד איז אַ יאָסעם. זאָגט איר מײַן ברודער עליע, אַז מען קאָן זײַן אַ יאָסעם און מע טאָר ניט כאַפּן קײן בױגל פֿון אַ פֿרעמדן אױװן. זאָגט אים די מאַמע, ער זאָל רעדן אַ ביסל שטילער. זאָגט איר מײַן ברודער עליע, אַז ער װעט דאַװקע שרײַען הױך, ביכדײ אַלע זאָלן װיסן, אַז איך בין אַ גאַנעװ. דאָס װאָרט „גאַנעװ“ קאָן מײַן מאַמע נישט הערן. זי װערט אַלערלײ פֿאַרבן און זאָגט צו מײַן ברודער עליע, ער זאָל ניט פֿאַרגעסן, אַן ס'איז דאָ אַ גאָט אױף דער װעלט. מיט גאָט שפּילט מען זיך ניט. גאָט װעט ניט שװײַגן. ער איז אַן אַװי־יעסױמים. ער װעט זיך אָננעמען פֿאַר אַ יאָסעם. נישקאָשע, ער איז אַ גרױסער גאָט. ער קאָן. אַז גאָט װיל, קאָן יױנע דער בעקער ניט פֿאַרמאָגן װאָס אַ בײגל איז װערט!... אַזױ זאָגט אָפּ די מאַמע צו מײַן ברודער עליע. זי נעמט מיך פֿאַר אַ האַנט, טוט אַ קלאַפּ מיט דער טיר, און מיר גײען אַהײם.

הערט איר, אַ פּאָנעם, אַז מיט גאָט טאָר מען זיך טאַקע ניט שפּילן! איר װאָלט װיסן װאָסער אַ סאָף יױנע דער בעקער האָט געהאַט! איך האָב דאָך אײַך געזאָגט, אַז ער אַלײן באַקט ניט. באַקן באַקן אַנדערע. עפּעס צװײ ייִדן שװאַרצע מיט דרײַ װײַבער פֿרעמדע, אָפּגעריסענע, אָפּגעשליסענע, מיט רױטע װאַרעמע פֿאַטשײלקעס אױפֿן קאָפּ (כאָטש אין דרױסן איז אַ היץ ― סאַקאָנעס־נעפֿאָשעס!). האָט זיך געטראָפֿן אַ מײַסע. ניט אײן מײַסע, נאָר עטלעכע מײַסעס. דער אױלעם האָט זיך באַקלאָגט, אַז מע געפֿינט אין די בולקעלעך פֿאָדעם, און טאַשמעס, און טאַראַקאַנעס, און שטיקלעך גלאָז. אײנער אַ קריסט האָט געבראַכט צו טראָגן צו דעם בעקער אַ גאַנצן זשמוט מיט האָר, שװאַרצע האָר. פֿאַר אַ קריסט האָט זיך יױנע דער בעקער איבערגעשראָקן. אוביפֿראַט דער קריסט האָט געסטראַשעט מיט פּאָליצײ. מען האָט זיך גענומען צו די בעקערס, פֿאַרגלײַכן װעמענס האָר. די מאַנצבילן האָבן געזאָגט אױף די װײַבער. די װײַבער האָבן געזאָגט אױף די מאַנצבילן. די װײַבער האָבן געטײַנעט, אַז זײ האָבן אַלע געלע האָר. די מאַנצבילן האָבן געטײַנעט: װוּ האָט איר געזען בײַ אַ מאַנצביל אַזעלכע לאַנגע האָר? ביז די װײַבער האָבן זיך צעקריגט. און אַז די װײַבער האָבן זיך צעקריגט, איז מען געװאָר געװאָרן שײנע זאַכן: אײנע האָט פֿאַרלױרן אַ זאָקן־בענדל אין דער כאַלע. אײנע האָט פֿאַרקנאָטן אין טײג אַ זאַניטעצע פֿון אַ קראַנקן פֿינגער. נאָך אײנע פֿלעגט זיך לײגן אַלע בײַ נאַכט צוקאָפּנס די אױפֿגעיױרענע כאַלע. זי האָט געשװאָרן מיט קאָל־האַשװוּעס־שעבאָױלעם, אַז עס איז שעקער־װעקאָזעװ. אַ סאַכאַקל האָט זיך דאָס געטראָפֿן אײן מאָל, אָדער, העכסטנס, צװײ מאָל. זי האָט ניט געהאַט קײן קישן...

די גאַנצע שטאָט האָט זיך געװיגט. יױנע דער בעקער האָט נעבעך געהאַט דאָס לױפֿעניש. עס האָט אים נישט געהאָלפֿן קײן שום רעבױנע־שעלױלעם. מע האָט נישט געװאָלט נעמען זײַן געבעקס אין די הענט אַרײַן! כאָטש װאַרף עס אַרױס פֿאַר די הינט! אַ מיצװע אױף אים!

יױנע דער בעקער איז אָבער אַ יונג מיט בײנער. ער האָט צעטריבן די בעקערס, די ייִדן מיט די װײַבער, און האָט צוגענומען אַנדערע בעקערס. שאַבעס האָט ער געלאָזט אױסרופֿן אין אַלע שולן, אַז ער האָט צוגענומען נײַע בעקערס, און אַז פֿון הײַנט אָן און װײַטער גיט ער אַכטונג אַלײן, עס זאָל זײַן רײן און ציכטיק. ער איז אָרעװ מיט צען רובל שטראָף, טאָמער געפֿינט מען בײַ אים אין דער כאַלע אײן האָר אַפֿילע. פֿון דעמאָלט אָן האָט ער אָנגעהױבן לײזן געלט. דער אױלעם האָט געזוכט האָר בײַ אים אין די געבעקס און מען האָט דאַװקע נישט געפֿונען. אַפֿילע אַז מען האָט יאָ עפּעס געפֿונען און מען האָט אים געבראַכט, האָט ער אַרױסגעטריבן. ער האָט געזאָגט, אַז דאָס האָט מען אומיסטנע אַרײַנגעלײגט, ביכדײ צו באַקומען די צען רובל שטראָף. מען װײס די מײַסעס!... אַ רעכטער כעװרעמאַן אָט דער יױנע דער בעקער! גאָט האָט אָבער געװאָלט זיך אָפּרעכענען מיט אים, האָט ער אים צוגעשיקט אַ נײַעם אומגליק. אײן מאָל אין אַ שײנעם פֿרימאָרגן זײַנען אַלע זײַנע בעקערס אױפֿגעשטאַנען, צונױפֿגענומען די קלומקעס און זײַנען אַװעק. זײ װעלן מער ניט באַקן בײַ אים פֿאַר קײן געלט. סײַדן ער װעט זײ העכערן דעם פּרײַז אױף אַ קערבל אַ װאָך, און װעט זײ לאָזן אױף בײַ נאַכט אַהײם שלאָפֿן, און װעט זײ ניט שלאָגן מיט די הענט גלײַך אין די צײן אַרײַן. בײַ יױנע דעם בעקער איז אַזאַ טעװע: באַלד עפּעס ― גיט ער מיט די הענט אין די צײן אַרײַן. יױנע איז געװאָרן אָנגעצונדן. ער איז שױן אַ באַלעבאָס פֿון היפּשע עטלעכע יאָר, האָט זיך אים נאָך ניט געטראָפֿן, אַז אַ באַלמעלאָכע זאָל גאָר זאָגן אַ דײע, װי אַזױ צו שלאָגן זיך! פֿון העכערן דעם פּרײַז איז גאָר ניטאָ װאָס צו רעדן. ער קאָן קריגן צען אַנדערע אױף זײער אָרט. אַ טײַערע מעציִע אַרבעטער! קאַרג מענטשן שטאַרבן פֿון הונגער? ער איז אַװעק זוכן בעקערס. ניטאָ קײן בעקערס. קײנער װיל ניט גײן. װאָס איז די מײַסע? אַלע בעקערס האָבן זיך געמאַכט יאַדאַכעס. זײ װעלן צו אים ניט גײן, ביז ער װעט ניט צונעמען אַלע פֿריִעריקע בעקערס, און ביז ער װעט ניט מעקײַעם זײַן אַלע דרײַ זאַכן: אַ קערבל אַ װאָך. בײַ נאַכט אַהײם שלאָפֿן.  ניט שלאָגן זיך מיט די הענט אין די צײן... שײן געװען אָנצוקוקן, װי יױנע האָט זיך געקאָכט, געפּינעט, געקלאַפּט מיט די הענט אין טיש און געשאָלטן זיך. אײַ האָב איך געהאַט אַ נעקאָמע! נאָר דאָס איז נאָך גאָרניט אַקעגן דעם װאָס ס'איז געװען װײַטער.

אַ הײסער זומערטאָג. נאָר װאָס זײַנען אױפֿגעקומען דיניס מיט קאַװענעס (אַרבוזעס). דאָס איז די בעסטע צײַט אין יאָר. שפּעטער אַ ביסל הײבן זיך אָן די װײנענדיקע טעג. גאָט זאָל מיך ניט שטראָפֿן פֿאַר די רײד ― איך האָב פֿײַנט די װײנענדיקע טעג. איך האָב בעסער ליב, אַז עס איז פֿרײלעך. און װאָס קאָן זײַן פֿרײלעכער פֿון אַ פֿולן מאַרק מיט דיניס און מיט קאַװענעס? אומעטום, װוּ איר טוט זיך אַ קער, איז אָדער דיניס, אָדער קאַװענעס. די דיניס זײַנען געל און שמעקן װי עסרױגים. די קאַװענעס זײַנען רױט (אינעװײניק), װי פֿײַער, און קערלעך האָבן זײ שװאַרצע, און די זיסקײט זײערע איז װי אַ גוטער האָניק. מײַן מאַמע האַלט ניט פֿון קאַװענעס. זי זאָגט, אַז דיניס זײַנען שפּאָרעװדיקער. אַז זי קױפֿט, זאָגט זי, אַ דיני, האָט זי אױף צװײ טעג פֿאַר אונדז בײדן ― אױף אָנבײַסן, אױף װאַרעמס און אױף װעטשערע. און אַ קאַװענע, זאָגט זי, איז אַ נאַשערײַ: פּױזשעט נאָר אָן אַ פֿולן בױך מיט װאַסער. איך מײן, אַז זי האָט אַ טאָעס. איך זאָל זײַן אַ קײסער, װאָלט איך אַ גאַנץ יאָר געגעסן קאַװענע מיט ברױט. עס מאַכט ניט אױס, װאָס ס'איז דאָ אין זײ אַ סאַך קערלעך. אַ גוטע קאַװענע אַז מען טוט אַ רעכטן טרײסל, טוען די קערלעך אַ פֿאַל אַרױס ― און דעמאָלט עסט װיפֿל איר װילט אַלײן! אָהאָ! זעט נאָר, איך האָב מיך אַזױ פֿאַררעדט פֿון די קאַװענעס, אַז איך האָב פֿאַרגעסן פֿון װאָס איך האָב אָנגעהױבן. איך האַלט בײַ מײַן ברודער עליעס שװער, יױנע דעם בײגל־בעקער. עס איז געקומען אױף אים אַ רעכטע מאַפּאָלע. קײנער האָט זיך אױף אַזעלכעס ניט געריכט. שטעלט אײַך פֿאָר, מיר זיצן מיט מײַן מאַמען בײַם טיש און עסן װאַרעמעס: דיני מיט ברױט. עפֿנט זיך די טיר און עס קומט אַרײַן מײַן ברודער עליע מיט אַ כומעש אין האַנט, דעם טאַטנס כומעש. נאָך אים שלעפּט זיך נאָך זײַן װײַב בראָכע. אין אײן האַנט האַלט זי אַ פֿוטערנעם קאָלנער מיט װײדלעך, אין דער אַנדערער האַנט ― אַ פּאַרעװען „דורכשלאָג“. איר װײסט ניט, װאָס הײסט אַ דורכשלאָג? אַזאַ קײלע, װאָס מען זײַעט אָפּ אױף דעם לאָקשן. מײַן ברודער עליע איז טױט, װי די װאַנט. מײַן שװעגערין בראָכע איז רױט, װי אַ העליש פֿײַער.

― שװיגער, מיר זײַנען געקומען צו אײַך. ― זאָגט מײַן שװעגערין בראָכע.

― מאַמע, מיר זײַנען קױם אַרױס מיטן לעבן. ― זאָגט מײַז ברודער עליע.

און בײדע זעצן זיך אַװעק װײנען, און די מאַמע העלפֿט זײ אונטער. װאָס האָט זיך געטראָפֿן? אָפּגעברענט געװאָרן? אַרױסגעטריבן? עס הײבט זיך גאָר ניט אָן! מײַן ברודער עליעס שװער, יױנע דער בעקער, האָט זיך געשטעלט. אָנגעזעצט הײסט דאָס בײַ אונדז. זײַנען געקומען די באַלע־כױװעס און האָבן אים אָפּגעשריבן פֿון קאָפּ ביז פֿיס. זײ האָבן צוגענומען בײַ אים ביז אַ פֿאָדעם. אַלץ װאָס אין שטוב, און אַפֿילע די שטוב אַלײן אױך, נאָך מיט װאָסערע ביזיױנעס! מען האָט אים געבעטן מעכילע, ער זאָל אָפּרײניקן די שטוב. דאָס הײסט, מען האָט אים אַרױסגעװאָרפֿן, זאָגט ער, אױף דרײַ שפּענדלעך.

― װײ איז מיר! ― זאָגט די מאַמע און ברעכט די הענט. ― װוּ איז אַהינגעקומען זײַן געלט? ער איז דאָך געװען אַזאַ נאָגעד!

ענטפֿערט איר מײַן ברודער עליע, אַז, ערשטנס, איז ער גאָר ניט געװען אַזאַ נאָגעד. און צװײטנס... דאָ מישט זיך אַרײַן מײן שװעגערין בראָכע, אַז איר טאַטע איז דאַװקע יאָ געװען אַ נאָגעד. כוץ זײַן שאָדן אױף איר געזאָגט געװאָרן כאָטש האַלב. נאָר װאָס דען? איר כאַסענע האָט אים אָפּגעקאָסט אַן אױצער! זי האָט ליב רײדן פֿון איר כאַסענע. אַלע מאָל, װען זי קומט צו אונדז, הערט איר נאָר פֿון איר כאַסענע. אַזאַ כאַסענע, װי איר כאַסענע, איז ניט געװען, זאָגט זי, אױף דער גאַנצער װעלט. דאָס געבעקס װאָס אױף איר כאַסענע, די געבראָטנס װאָס אױף איר כאַסענע, די טאָרטן מיט די לעקעכער, מיט די שטרודלען, מיט די מאַלכעס־ברױטלעך, מיט די אײַנגעמאַכטסן װאָס אױף איר כאַסענע!... דערװײַל איז זי געבליבן װי זי שטײט און גײט, מיט אַ פֿוטערן קעלנערל און מיט אַ פּאַרעװען דורכשלאָג. דאָס נאַדן, װאָס איר פֿאָטער האָט צוגעזאָגט, שמועסט מען ניט, אַז ס'איז פֿאַרפֿאַלן. מײַן ברודער עליע האָט נאָך געהאַט רעװאָכים: מע האָט אים אָפּגעשריבן זײַנע שאַבעסדיקע מאַלבושים, מיטן טאַלעס, מיטן בעטגעװאַנט. דעם זײגער אױך. ער איז געבליבן װי אױפֿן װאַסער. מײַן מאַמע האָט אײַנגעלײגט די װעלט. ס'טײַטש, אַזאַ אומגליק! װער האָט זיך געקאָנט ריכטן? איר האָבן דאָך אַלע מעקאַנע געװען אױפֿן שידעך! אַ פּאָנעם, לײַט האָבן איר אַ גוט אױג געגעבן, אָדער זי אַלײן האָט אים דעמאָלט מיט איר מױל פֿאַרשאָלטן?... װי אַזױ די מײַסע איז, איר האָט דאָס געטראָפֿן, זאָגט זי, מער פֿון אַלעמען. אַ שמאַלצגרוב האָט זיך איר פֿאַרגלוסט!

― די שמאַלץ רינט אױס, די גרוב בלײַבט איבער. זײַ דערװײַל בײַ מיר, מײַן קינד, ביז גאָט װעט ראַכמאָנעס האָבן...

אַזױ זאָגט די מאַמע און טרעט אָפּ דער שנור איר בעט, דאָס אײנציקע שטיקל מעבל, װאָס בײַ אונדז אין שטוב.

קאַפּיטל זיבן: מײַן ברודער עליעס געטראַנק

„פֿאַר אײן רובל ― הונדערט רובל! הונדערט רובל אַ מאָנאַט און מער קאָן פֿאַרדינען יעדער אײנציקער, װער עס װעט זיך באַקענען מיטן אינהאַלט פֿון אונדזער בוך, װאָס קאָסט סאַכאַקל אײן רובל מיט פּאָרטאָ. לױפֿט, קױפֿט! סטאַפּט, כאַפּט ― איר װעט פֿאַרשפּעטיקן!“

אָט אַזאַ מין זאַך האָט אױסגעלײענט ערגעץ אױף די בלעטער מײַן ברודער עליע באַלד װי ער איז אַראָפּ פֿון קעסט. און אַראָפּ פֿון קעסט איז מײַן ברודער עליע ניט דערפֿאַר, װײַל עס איז אים „אױסגעגאַנגען די יאָרן“. צוגעזאָגט האָט מען אים, אײגנטלעך, קעסט גאַנצע דרײַ יאָר, און געהאַלטן האָט מען אים אַפֿילע נישט קײן דרײַ פֿערטל יאָר. עס האָט זיך מיט זײַן רײַכן שװער געטראָפֿן אַן אומגליק. יױנע דער בעקער האָט אָנגעזעצט און איז געװאָרן פֿון אַ נאָגעד אַ קאַבצן. פֿון װאַנען דער בראָך איז געקומען ― האָב איך אײַך שױן דערצײלט. צװײ מאָל אײן זאַך דערצײל איך קײן מאָל נישט, סײַדן מען בעט מיך. איצטיקס מאָל װעט זיך ניט העלפֿן קײן בעטן אױך, װײַל איך בין זײער פֿאַרנומען. איך פֿאַרדין געלט. איך, איך טראָג אַרום אַ געטראַנק, װאָס מײַן ברודער עליע מאַכט אים אַלײן מיט זײַנע אײגענע הענט. ער האָט זיך אױסגעלערנט מאַכן דאָס פֿון אַ בוך, װאָס קאָסט סאַכאַקל אײן רובל, און פֿאַרדינען קאָן מען מיט דעם הונדערט רובל אַ כױדעש און מער. מײַן ברודער עליע, װי באַלד ער האָט נאָר איבערגעלײענט, אַז ס'איז דאָ אַזאַ בוך אױף דער װעלט, אַזױ האָט ער באַלד אַװעקגעשיקט אױף דער פּאָסט אַ קערבל (דאָס לעצטע קערבל) און האָט אָנגעזאָגט דער מאַמען אַ פּסורע, זי זאָל ניט זאָרגן מער.

― מאַמע! דאַנקען גאָט, מיר זײַנען געהאָלפֿן. מיט פּאַרנאָסע זײַנען מיר שױן פֿאַרזאָרגט אָט אַזױ װײַט (ער װײַזט מיט דער האַנט אױפֿן האַלדז).

― װאָס איז דען? ― פֿרעגט די מאַמע. ― האָסט געקריגן אַ שטעלע?

― נאָך בעסער פֿון אַ שטעלע! ― ענטפֿערט איר מײַן ברודער עליע, און די אױגן בײַ אים לײַכטן. אַ פּאָנעם, פֿון גרױס סימכע. ער הײסט איר װאַרטן נאָך עטלעכע טעג, ביז דאָס בוך װעט אים אָנקומען.

― װאָסער בוך? ― פֿרעגט אים די מאַמע.

― עס איז שױן אײן מאָל אַ בוך! ― זאָגט איר מײַן ברודער עליע און פֿרעגט זי, אױב זי װעט זײַן צופֿרידן מיט הונדערט רובל אַ כױדעש? לאַכט פֿון אים די מאַמע און זאָגט אים, אַז זי װאָלט געװען צופֿרידן מיט הונדערט רובל אַ יאָר, אַבי זיכערע. ענטפֿערט איר דערױף מײַן ברודער עליע, אַז בײַ איר איז אַ צו קלײנע האַסאָגע, און ער לאָזט זיך גײן אױף דער פּאָסט. אַלע טאָג גײט ער אױף דער פּאָסט און פֿרעגט זיך נאָך אױפֿן בוך. שױן העכער אַ װאָך, אַז ער האָט אַװעקגעשיקט דאָס קערבל, און קײן בוך איז נישטאָ! דערװײַל דאַרף מען לעבן. „די נעשאָמע אױסשפּײַען קאָן מען ניט“. אַזױ זאָגט די מאַמע. איך פֿאַרשטײ ניט, װי אַזױ שפּײַט מען דאָס אױס אַ נעשאָמע?

שאַט, שױן דאָ אַ בוך! מיר האָבן דאָס נאָר אױסגעפּאַקט, האָט מײַן ברודער עליע זיך אַװעקגעזעצט לײענען דאָס בוך. װײ־װײ, װאָס ער האָט דאָרטן אױסגעלײענט! װיפֿל זגולעס אױף צו מאַכן געלט דורך פֿאַרשידענע רעצעפּטן! אַ, אַ רעצעפּט אױף צו פֿאַרדינען הונדערט רובל אַ כױדעש דורך מאַכן די בעסטע טינטן. אַ רעצעפּט אױף צו פֿאַרדינען הונדערט רובל אַ כױדעש דורך מאַכן גוטע שװאַרצע שוּװאַקס. אַ רעצעפּט אױף צו פֿאַרדינען הונדערט רובל אַ כױדעש דורך אַרױסטרײַבן מײַז, טאַראַקאַנעס און אַנדערע מיִעסקײטן. אַ רעצעפּט אױף צו פֿאַרדינען הונדערט רובל אַ כױדעש און מער דורך מאַכן ליקערן, זיסע בראָנפֿנס, לימאָנאַד, סאָדע־װאַסער, קװאַס און אַנדערע נאָך מער ביליקע געטראַנקען.

מײַן ברודער עליע האָט זיך אָפּגעשטעלט אױפֿן לעצטן רעצעפּט. ערשטנס, װײַל דורך אים קאָן מען פֿאַרדינען נאָך מער פֿון הונדערט רובל אַ כױדעש. אַזױ שטײט דאָך בעפֿײרעש געשריבן אין בוך. צװײטנס, מען דאַרף זיך ניט פּאַטשקען מיט טינט און מיט שוּװאַקס און ניט האָבן צו טאָן מיט מײַז, טאַראַקאַנעס און אַנדערע מיִעסקײטן. די פֿראַגע איז נאָר, צו װאָסער אַ געטראַנק זאָל מען זיך נעמען? צו ליקערן און זיסע בראָנפֿנס דאַרף מען האָבן רױטשילדס פֿאַרמעגן. צו לימאָנאַד און סאָדע־װאַסער דאַרף מען האָבן אַ מאַשינע אַזעלכע, עפּעס אַ מין שטײן, װאָס קאָסט מידײע װיפֿל! בלײַבט איבער נאָר אײן זאַך: קװאַס! קװאַס איז אַזאַ מין געטראַנק, װאָס קאָסט װאָלװל און עס גײט אַ סאַך. אוביפֿראַט נאָך אין אַזאַ הײסן זומער, װי הײַנט. פֿון קװאַס, דאַרפֿט איר װיסן, איז בײַ אונדז באָרעך דער קװאַסניק געװאָרן אַ גװיר. ער מאַכט „בוטלקװאַס“. זײַן קװאַס האָט אַ שעם אױף דער װעלט. ער, ער שיסט פֿון די פֿלעשער, װי פֿון אַ האַרמאַט. װאָס איז דער סײכל, װאָס מען שיסט, װײס קײנער ניט. דאָס איז באָרעכס סאָד. מען זאָגט, אַז ער לײגט אַרײַן אינעװײניק עפּעס אַזעלכס, װאָס שיסט. אַנדערע זאָגן ― אַ ראָזשינקע. אַנדערע זאָגן ― האָפּן. קומט דער זומער, האָט ער ניט קײן הענט. אַזױ פֿיל לײזט ער געלט!

אונדזער קװאַס, װאָס מײַן ברודער עליע מאַכט נאָכן רעצעפּט, איז ניט קײן בוטלקװאַס און שיסט ניט. אונדזער קװאַס איז אַן אַנדער מין געטראַנק. װי אַזױ ער װערט געמאַכט ― קאָן איך אײַך ניט זאָגן. מײַן ברודער עליע לאָזט קײנעם נישט צו, בעשאַס ער מאַכט אים. אַז ער גיסט װאַסער ― זעען אַלע. נאָר אַז ער האַלט אין רעכטן מאַכן, פֿאַרשליסט ער זיך אין דער מאַמעס אַלקער. נישט איך, נישט די מאַמע, נישט מײַן שװעגערין בראָכע ― קײנער האָט ניט די זכיִע צו זײַן דערבײַ. נאָר אױב איר זאָגט מיר צו, אַז ס'װעט זײַן אַ סאָד, קאָן איך אײַך זאָגן, װאָס אין דעם געטראַנק געפֿינט זיך. איך װײס דאָך װאָס ער גרײט צו. דאָר־, דאָרטן געפֿינט זיך שאָלעכץ פֿון לימענע, שיטערער האָניק (מעליס), אַ זאַך װאָס מע רופֿט דאָס קרימעטאַרטערום און װאָס איז זױערער פֿון עסיק, און דאָס איבעריקע ― װאַסער. װאַסער איז דאָרטן דאָ מער פֿון אַלצדינג. װאָס מער װאַסער ― מער קװאַס. דאָס אַלץ װערט גוט אױסגעמישט מיט אַ פּראָסטן שטעקן, אַזױ שטײט געשריבן אין בוך, און דאָס געטראַנק איז פֿאַרטיק. נאָך דעם װערט ער אַרײַנגעגאָסן אין אַ גרױסן קרוג, און מע װאַרפֿט אַרײַן אַהין אַ שטיק אײַז. אײַז איז דער איקער! אָן אײַז טױג דאָס גאַנצע געטראַנק אױף טישע נײַנציק קאַפּאָרעס. דאָס זאָג איך אײַך ניט פֿונעם בוך, נאָר איך האָב אײן מאָל אַלײן פֿאַרזוכט אַ ביסל קװאַס אָן אײַז, האָב איך געמײנט, אַז ס'איז אַן עק פֿון מײַן לעבן!

געמאַכט דאָס ערשטע פֿעסל קװאַס, איז געבליבן, אַז אַרױסטראָגן פֿאַרקױפֿן אים אױף דער גאַס זאָל איך. װער דען, אַז ניט איך? מײַ־, מײַן ברודער עליען פּאַסט ניט. ער איז דאָך שױן אַ באַװײַבטער. דער מאַמען ― אַװאַדע ניט. מיר װעלן גאָרניט דערלאָזן, אַז די מאַמע זאָל אַרומגײן מיט אַ קרוג איבערן מאַרק און שרײַען: „קװאַס! קװאַס! ייִדן, קװאַס!“ אַלע האָבן געפּאַסקנט, אַז דאָס דאַרף זײַן מײַן אַרבעט. איך אַלײן האָב אױך אַזױ געדענקט. איך האָב מיך מעכײַע געװען, אַז איך האָב דערהערט דאָס נײַס. מײַן ברודער עליע האָט גענומען מיך לערנען, װי אַזױ איך זאָל טאָן. דעם קרוג זאָל איך האַלטן אין אײן האַנט אױף אַ שטריקל, דאָס גלאָז אין דער אַנדערער האַנט, און ביכדײ דער אױלעם זאָל זיך אָפּשטעלן, זאָל איך זינגען הױך, און מיט אַ ניגן, אָט אַזױ:

ייִדן, אַ געטראַנק!

אַ קאָפּיקע אַ גלאָז!

קאַלט און זיס ―

אַ דערקװיקעניש!...

אַ קאָל, האָב איך אײַך שױן לאַנג געזאָגט, אַז איך האָב אַ שײנס. אַ סאָפּראַנאָ־שטימע, בעיערושע פֿון מײַן טאַטן, אָלעװאַשאָלעם. איך האָב געגעבן אַ זינג אַרױס אױף אַ קאָל און האָב איבערגעדרײט דעם פּאָסעק מיט די פֿיס אַרױף:

זיסער קװאַס אַ גלאָז!

אַ קאָפּיקע אַ ייִד!

אַ קװיק אַ קאַלט ―

אַ דערטרינקעניש!...

איך װײס ניט: צי מײַן געזאַנג איז אַזױ געפֿעלן געװאָרן? צי דאָס געטראַנק איז טאַקע געװען אַזױ גוט? צי עפֿשער װײַל דער טאָג איז געװען זײער אַ הײסער? איך האָב דעם ערשטן קרוג אױספֿאַרקױפֿט אין אײן האַלבע שאָ און בין געקומען אַהײם מיט קימאַט פֿינף גילדן פּידיען. מײַן ברודער עליע האָט אָפּגעגעבן דאָס געלט דער מאַמען, און מיר האָט ער באַלד אָנגעגאָסן אַ פֿרישן קרוג. ער האָט געזאָגט, אַז אױב איך װעל מיך קאָנען אױסדרײען אַזױ פֿינף־זעקס מאָל דורכן טאָג, װעלן מיר האָבן פֿאַרדינט פּונקט הונדערט רובל אַ כױדעש. איצט רעכנט, זײַט מױכל, אַראָפּ די פֿיר טעג שאַבעס, װאָס אין כױדעש, װעט איר שױן אַל־, אַלײן װיסן, װיפֿל דאָס געטראַנק קאָסט אונדז און װאָס פֿאַר אַ פּראָצענט מיר פֿאַרדינען בײַ אים? דאָס געטראַנק קאָסט אונדז זײער װאָלװל. מע קאָן זאָגן קימאַט גאָרניט. דאָס גאַנצע געלט גײט אַװעק אױפֿן אײַז. דעריבער דאַרף מען זען, װאָס גיכער אױספֿאַרקױפֿן דעם קרוג מיטן געטראַנק, ביכדײ דאָס שטיקל אײַז זאָל צו ניץ קומען אױפֿן צװײטן קרוג, און אױפֿן דריטן קרוג, און אַזױ װײַטער. דעריבער דאַרף מען מיטן געטראַנק גײן גיך, טאַקע לױפֿן. נאָך מיר לױפֿן נאָך ייִנגלעך שקאָצים, אַ גאַנצע טיטשקע. זײ קרימען מיך איבער, װי איך זינג. איך הער זײ אָבער מיטן קאָטער. איך זע װאָס גיכער אױסברענגען דאָס קרוג און לױפֿן אַהײם נעמען נאָך אַ קרוג. װיפֿל איך האָב געמאַכט דעם ערשטן טאָג ― װײס איך אַלײן ניט. איך װײס נאָר, אַז מײַן ברודער עליע מיט מײַן שװעגערין בראָכע מיט מײַן מאַמען האָבן מיך שטאַרק געלױבט. װעטשערע האָט מען מיר געגעבן אַ שטיק דיני מיט אַ שטיק קאַװענע מיט צװײ פֿלױמען אינגערשע. פֿון קװאַס שמועסט מען ניט. קװאַס טרינקען מיר אַלע אַזױ װי װאַסער. פֿאַרן שלאָף בעט מיר אױס די מאַמע אױף דער ערד און פֿרעגט מיך, צי עס טוען מיר ניט װײ כאָלילע די פֿיס. מײַן ברודער עליע לאַכט פֿון איר. ער זאָגט אױף מיר, אַז איך בין אַזאַ ייִנגל, װאָס מיר טוט קײן מאָל ניט װײ קײן זאַך.

― געװיס! ― זאָג איך. ― אַ סימען, אױב איר װילט, גײ איך באַלד מיט אַ קרוג אין מיטן האַלבע נאַכט.

אַלע דרײַ צעלאַכן זיך פֿון מײַן בעריעשאַפֿט. נאָר אױף דער מאַמעס אױגן זע איך טרערן. נו, דאָס איז דאָך אַן אַלטער קלאַל ― אַ מאַמע דאַרף װײנען! איך װאָלט װעלן װיסן: אַלע מאַמעס װײנען אַזױ שטענדיק, װי מײַן מאַמע?

עס גײט אונדז, קײן אײנהאָרע, דורך טיר און דורך טױער. אײן טאָג איז הײסער פֿונעם אַנדערן. עס ברענט! מענטשן גײען אױס פֿאַר היץ, קינדער פֿאַלן אַזױ װי פֿליגן. װען ניט דאָס גלעזל קװאַס, װאָלט מען פֿאַרברענט געװאָרן. איך קער מיך אום מיטן קרוג, בעלױ־גוזמע, צען מאָל אַ טאָג! מײַן ברודער עליע קוקט אַרײַן אין פֿאַס אַרײַן מיט אײן אױג און זאָגט, אַז עס טאָגט שױן. פֿאַלט ער אױף אַן אײצע און גיסט צו נאָך אַ פּאָר עמער װאַסער. אױף דער אײצע בין איך געפֿאַלן נאָך פֿריִער פֿון אים. איך מוז מיך מױדע זײַן פֿאַר אײַך, אַז איך האָב אָפּגעטאָן אַ שפּיצל שױן עטלעכע מאָל. קימאַט אַלע טאָג כאַפּ איך מיך אַרײַן צו אונדזער שכײנע פּעסיע און גיב איר פֿאַרזוכן אַ גלעזל פֿון אונדזער אײגענעם געטראַנק. איר מאַן, מױשע דעם אײַנבינדער, גיב איך צװײ גלעזלעך. ער איז אַ גוטער מענטש. די קינדער אַלע גיב איך אױך צו גלעזלעך קװאַס. לאָזן זײ אױך װיסן, װאָס פֿאַר אַ געטראַנק מיר קאָנען מאַכן. דעם בלינדן פֿעטער גיב איך אױך אַ גלעזל קװאַס אױף צו פֿאַרזוכן. אַ ראַכמאָנעס, ער איז נעבעך אַ קאַליקע. אַלע מײַנע באַקאַנטע גיב איך קװאַס. אומזיסט, אָן אַ קאָפּיקע געלט. און ביכדײ עס זאָל ניט זײַן קײן שאָדן, דערגיס איך דעם קרוג מיט װאַסער. אױף איטלעכס גלעזל קװאַס, װאָס איך גיב אַװעק אומזיסט, דערגיס איך צװײ גלעזער װאַסער. דאָס אײגענע טוט מען אין דער הײם אױך. לעמאָשל, מײַן ברודער עליע טרינקט אױס אַ גלעזל קװאַס, דערגיסט ער באַלד מיט װאַסער. ער איז גערעכט. עס איז אַן אַװײרע אַ קאָפּיקע. מײַן שװעגערין בראָכע טרינקט אױס אַ פּאָר גלעזלעך קװאַס (זי האָט ליב מײַן ברודער עליעס קװאַס ― סאַקאָנעס!), דערגיסט זי באַלד מיט װאַסער. די מאַמע פֿאַרזוכט אַ מאָל אַ גלעזל קװאַס (זי דאַרף מען בעטן. אַלײן װעט זי ניט נעמען!), דערגיסט מען באַלד מיט װאַסער. האַקלאַל, עס גײט ניט כאָסער קײן טראָפּן, און מיר מאַכן, קײן אײנהאָרע, פֿײַן געלט. די מאַמע האָט זיך אַרומגעצאָלט מיט אַ סאַך כױװעס. אױסגעלײזט אַ פּאָר נױטיקע מאַשקאָנעס, דאָס בעטגעװאַנט. אין שטוב האָט זיך באַװיזן אַ טישל, אַ בענקל. אױף שאַבעס האָבן מיר פֿיש און פֿלײש און װײַסע קױלעטשן. מיר האָט מען צוגעזאָגט, אים־ייִרצע־האַשעם, אױף יאָמים־טױװים אַ פּאָר שטיװעלעך נײַע. מיר דאַכט, אַז קײנעם איז ניט אַזױ גוט, װי מיר!

גײט זײַט אַ נאָװי און טרעפֿט, אַז ס'װעט זיך טרעפֿן אַזאַ מין אומגליק, און אונדזער געטראַנק װעט װערן פּאָסל, כאָטש נעמט גיסט אים אַרױס אין פּאָמעניצע! נאָך אַ גליק, װאָס מען האָט מיך ניט פֿאַרנומען אין פּאָליציע. הערט אַ מײַסע! אײן מאָל האָב איך פֿאַרבלאָנדזשעט מיטן קרוג קװאַס צו אונדזער שכײנע פּעסיע. דער גאַנצער אױלעם האָט גענומען צו גלעזלעך קװאַס, און איך אַלײן אױך מיט זײ. אױסגערעכנט, אַז עס פֿעלט מיר אַ גלעזלעך צװעלף־דרײַצן געטראַנק, האָב איך מיך אַרײַנגעכאַפּט איז הױז, דאָרטן װוּ דאָס װאַסער שטײט בײַ זײ. אָנשטאָט דער דײזשע מיט װאַסער האָב איך, אַ פּאָנעם, געטראָפֿן צו דער באַלײע, װוּ מע װאַשט גרעט, און אַרײַנגעפּליאָסקעט אַ פֿופֿצן־צװאַנציק גלעזער צו מיר אין קרוג אַרײַן, און בין אַװעק אין גאַס אַרײַן מיט אַ נײַעם ניגן, װאָס איך אַלײן האָב צוגעטראַכט:

ייִדן, אַ געטראַנק!

טאַם גאַנײדן!

אַזאַ יאָר אױף מיר,

אױף אײַך און אױף אונדז בײדן!

שטעלט מיך אָפּ אַ ייִד, באַצאָלט מיר אַ קאָפּיקע און ער הײסט זיך אָנגיסן אַ גלעזל קװאַס. ער טרינקט אױס דאָס גאַנצע גלאָז און פֿאַרקרימט זיך.

― ייִנגעלע! װאָס איז דאָס בײַ דיר פֿאַר אַ געטראַנק?

איך הער אים אין טראָק. עס שטײען נאָך צװײ ייִדן און װאַרטן, איך זאָל זײ שױן אָנגיסן. אײנער זופּט אָפּ אַ האַלבע גלאָז, דער אַנדערער אַ דריטל. זײ באַצאָלן, שפּײַען אױס און גײען אַװעק. נאָך אײנער טראָגט צו דאָס גלאָז צו די ליפּן. ער פֿאַרזוכט און זאָגט, אַז עס שמעקט מיט זײף און עס איז, דאַכט זיך, געזאַלצן. נאָך אײנער טוט אַ קוק אױפֿן גלאָז און גיט מיר אָפּ צוריק מיט די װערטער:

― װאָס איז דאָס בײַ דיר?

― אַזאַ געטראַנק. ― זאָג איך.

― אַ געטראַנק? ― מאַכט ער צו מיר. ― אַ געשטאַנק, נישט קײן געטראַנק!

אײנער גײט צו, פֿאַרזוכט און טוט אַ פּאָליאָסקע אױס דאָס גלאָז גלײַך מיר אין פּאָנעם אַרײַן. אין אַ מינוט אַרום שטײען אַרום מיר אַ גאַנץ רעדל מיט ייִדן, װײַבער און קינדער. אַלע רײדן, מאַכן מיט די הענט, קאָכן זיך. דערזעט אַ יאָװן, אַז מען קלײַבט זיך, גײט ער צו און פֿרעגט, װאָס איז דאָ? דערצײלט מען אים. גײט ער און קוקט אַרײַן צו מיר אין קרוג אַרײַן און הײסט זיך געבן פֿאַרזוכן. גיס איך אים אָן אַ גלעזל מיט קװאַס. דער יאָװן טוט אַ טרונק אָפּ און שפּײַט אױס און װערט מאָלע־רעציכע.

― װוּ האָסטו גענומען אַזעלכע פּאָמאָיעס? ― פֿרעגט ער מיך.

― דאָס איז פֿון אַ בוך, זאָג איך אים, מײַן ברודערס מעלאָכע. מײַן ברודער אַלײן מאַכט דאָס.

― װער איז דײַן ברודער? ― פֿרעגט ער מיך.

― מײַן ברודער עליע. ― זאָג איך אים.

― װאָסער עליע? ― פֿרעגט ער מיך.

― דאַבער נישט, דו נאַרישער יאָלד, אױף דײַן אָכי! ― זאָגן צו מיר עטלעכע ייִדן אַלע מיט אַ מאָל. עס װערט אַ טומל, אַ ראַש, אַ מעהומע. אַלע מינוט קומען צו נײַע מענטשן. דער יאָװן האַלט מיך פֿאַר אַ האַנט און װיל אונדז אָפּפֿירן (מיך מיטן געטראַנק) גלײַך אין פּאָליציע אַרײַן. דער טומל װערט נאָך גרעסער: „אַ יאָסעם! נעבעך, אַ יאָסעם!“ ― הער איך פֿון אַלע זײַטן. דאָס האַרץ זאָגט מיר, אַז איך האַלט שמאָל. איך קוק אױפֿן אױלעם, װאָס אַרום מיר: „ייִדן, האָט ראַכמאָנעס!“... מען װיל אַרײַנרוקן דעם יאָװן אַ מאַטבײע. דער יאָװן נעמט ניט. רופֿט זיך אָן צו מיר אײנער, אַן אַלטער ייִד מיט גאַנײװישע אױגן, פֿאַרשטעלט, אױף לאָשן־קױדעש:

― מאָטל! רײַס אַרױס דעם יאַד פֿונעם יאָװן און הײב אױף די ראַגלאַיִם און מאַך פּלײטע!

איך טו זיך אַ רײַס אױס, נעם די פֿיס אױף די פּלײצעס און מאַרש אַהײם! ניט טױט, ניט לעבעדיק, פֿאַל איך אַרײַן אין שטוב אַרײַן.

װוּ איז דער קרוג? ― פֿרעגט מיך מײַן ברודער עליע.

― אין פּאָליציע! ― ענטפֿער איך אים און פֿאַל צו צו דער מאַמען מיט אַ געװײן.

קאַפּיטל אַכט: מיר פֿאַרפֿלײצן די װעלט מיט טינט

אױ, בין איך געװען אַ נאַר! דערפֿאַר, װאָס איך האָב פֿאַרקױפֿט ניט אַזאַ גוטן קװאַס, האָב איך געמײנט, אַז מע װעט מיך קעפּן! צום סאָף ― גאָרנישט. אומ־, אומזיסט איבערגעשראָקן. יענטע מעג פֿאַרקױפֿן כײלעװ פֿאַר גענדזנשמאַלץ? און געדאַליע דער קאַצעװ האָט ניט געהאָדעװעט די שטאָט אַ קײַלעכיק יאָר מיט טרײפֿע פֿלײש? אַזױ האָט אונדזער שכײנע פּעסיע אױסגערעדט מײַן מאַמע דאָס האַרץ. אַן אַקציע מיט מײַן מאַמען! אַלצדינג נעמט זי זיך צום האַרצן. דערפֿאַר האָב איך ליב מײַן ברודער עליע. מײַן ברודער עליע פֿאַלט ניט אַראָפּ בײַ זיך דערמיט, װאָס מיר האָבן זיך אָפּגעבריט אױפֿן קװאַס. אַבי ער האָט דעם בוך, איז אים גוט. ער האָט געקױפֿט אַ בוך פֿאַר אַ רובל. דאָס בוך הײסט „פֿאַר אַ רובל הונדערט!“ ער זיצט און לערנט אים אױף אױסנװײניק. דאָרטן זײַנען דאָ אָן אַ שיִער רעצעפּטן, װי אַזױ מע מאַכט געלט. ער קען שױן קימאַט אַלע רעצעפּטן. ער װײס שױן, װי אַזױ מע מאַכט טינט, װי אַזױ מע מאַכט שוּװאַקס, װי אַזױ מען טרײַבט אַרױס מײַז און טאַראַקאַנעס און אַנדערע מיִעסקײטן. ער רעכנט, קױדעמקאָל, זיך נעמען צו טינט. טינט, זאָגט ער, איז אַ גוטער אַרטיקל. אַלע לערנען זיך שרײַבן. ער איז אַ באַלן געװען פֿרעגן בײַ יודל דעם שרײַבער, װיפֿל גײט אַװעק בײַ אים טינט? זאָגט ער: אַ פֿאַרמעגן! יודל דער שרײַבער האָט עפֿשער זעכציק מײדלעך, װאָס ער לערנט זײ שרײַבן. ייִנגלעך לערנען ניט בײַ אים. מען האָט פֿאַר אים מױרע. ער שלאָגט זיך. ער שלאָגט מיט אַ װירע איבער די הענט. מײדלעך קאָן מען ניט שלאָגן. שמײַסן אַװאַדע ניט. עס טוט מיר באַנג, װאָס איך בין ניט געבױרן געװאָרן בעסער אַ מײדל. ערשטנס, װאָלט איך פֿאַרשפּאָרט דאַװענען יעדן טאָג. עס איז מיר נימעס געװאָרן. אַלע טאָג אײן זאַך. הײַנט װאָלט איך נישט געװוּסט פֿון קײן טאַלמעטױרע. אַ האַלבן טאָג גײ איך אין טאַלמעטױרע. לערנען לערן איך אױפֿן שפּיץ מעסער, נאָר פּעטש כאַפּ איך אָן אַ שיִער. איר מײנט, פֿונעם רעבם? דאַװקע פֿון דער רעבעצן. איר אײסעק, װאָס איך האָדעװע די קאַץ! איר זאָלט אָנקוקן בײַ איר אַ קאַץ ― אַ גאָטס ראַכמאָנעס! טאָמעד איז זי הונגעריק. ניאַװ־, ניאַװקען ניאַװקעט זי שטילערהײט, מיט אַ געװײן, װי לעהאַװדל אַ מענטש. עס רײַסט אױס אַ שטיק האַרץ! בײַ זײ איז אָבער ניטאָ קײן קאַפּ ראַכמאָנעס. װאָס האָבן זײ צו איר? לאָז זי צוגײן צו אימעצן אַ שמעק טאָן ― טוט מען אױף איר אַ געשרײ: אַ טפּרוסס! פֿליט זי אַװעק װוּ דער שװאַרצער פֿעפֿער װאַקסט. קײן קאָפּ לאָזט מען איר ניט אױפֿהײבן. אַנומלטן איז זי גאָר פֿאַרפֿאַלן געװאָרן אױף עטלעכע טעג. איך האָב געמײנט, אַז זי איז כאָלילע געפּײגערט. צום סאָף האָט זי זיך געקעצלט... איך קער מיך אום צו מײַן ברודער עליעס טינט.

מײַן ברודער עליע זאָגט, אַז די װעלט איז געװאָרן גאָר נישט דאָס, װאָס אַ מאָל. אַ מאָל, אַז מע פֿלעגט װעלן מאַכן טינט, האָט מען, זאָגט ער, באַדאַרפֿט קױפֿן גאָליש־עפּעלעך. די גאָליש־עפּעלעך צעקלאַפּן, נאָך דעם קאָכן זײ אױפֿן פֿײַער, װײס איך װיפֿל, נאָך דעם אַרײַנװאַרפֿן קופּער־װאַסער; און ביכדײ די טינט זאָל גלאַנצן, האָט מען נאָך געמוזט צוגעבן אַ שטיקל צוקער ― אַ גאַנצער טאַרעראַם! הײַנט, זאָגט ער, איז אַזאַ כיִעס! איך קױף מיר, זאָגט ער, אין דער אַפּטײק אַ „פּראָשעק“ אַזעלכן מיט אַ פֿלעשל „גליצערינע“, מיש דאָס אױס מיט װאַסער, אַ זיד אױפֿן פֿײַער ― און פֿאַרטיק טינט. אַזױ זאָגט מײַן ברודער עליע. ער איז אַװעק אין דער אַפּטײק און האָט געבראַכט אַ גוזמע „פּראָשקעס“, און „גליצערינע“ אַ גאַנצע פֿלאַש. נאָך דעם האָט ער זיך פֿאַרשפּאַרט אין אַלקער און האָט עפּעס געטאָן. װאָס ― װײס איך ניט. ס'אַ סאָד. אַלצדינג איז בײַ אים אַ סאָד. אַז ער דאַרף זאָגן דער מאַמען, לעמאָשל, זי זאָל אים געבן דאָס אױבערשטע פֿונעם שטױסל, רופֿט ער זי אָפּ אױף אַ זײַט און זאָגט איר שטילערהײט: „מאַמע! דאָס אױבערשטע פֿון דעם שטױסל“. די „פּראָשקעס“ מיט דער „גליצערינע“ האָט ער אױסגעמישט אין אַ גאַנץ גרױסן טאָפּ (אַ נײַעם טאָפּ געקױפֿט). דעם טאָפּ מיטן געמישעכץ האָט ער פֿאַררוקט אין אױװן און האָט געבעטן די מאַמע שטילערהײט, זי זאָל פֿאַרקײטלען די טיר. מיר אַלע האָבן געמײנט, מידײע װאָס. די מאַמע האָט אַלע מינוט געכאַפּט אַ קוק צום אױװן. אַ פּאָנעם, זי האָט מױרע געהאַט, דער אױװן זאָל ניט צעפֿאַלן װערן אױף שטיקלעך. נאָך דעם האָט מען אַרײַ־, אַרײַנגעקאַטשעט אין שטוב אַרײַן דאָס פֿעסל פֿון קװאַס. נאָך דעם האָט מען פּאַװאָלינקע אַרױסגענומען דעם טאָפּ פֿונעם אױװן און מען האָט פּאַװאָלינקע אַרײַנגעגאָסן דאָס געמישעכץ אין פֿעסל אַרײַן. נאָך דעם האָט מען אָנגעהױבן גיסן אין פֿעסל אַרײַן װאַסער. אַז דאָס פֿעסל איז געװאָרן אָנגעפֿילט העכער האַלב, האָט מײַן ברודער עליע אַ זאָג געטאָן: „גענוג!“ און האָט זיך גענומען צום בוך װאָס „פֿאַר אַ רובל ― הונדערט“. געקוקט און געהײסן שטילערהײט זיך ברענגען אַ פֿרישע פּען מיט אַ װײַסן בױגן פּאַפּיר. „װאָס מע שרײַבט פּראָשעניעס“ ― האָט ער אַ זאָג געטאָן שטילערהײט דער מאַמען אױפֿן אױער. אײַנגעטונקען די פּען אין פֿאַס און געגעבן אַ שרײַב עפּעס אױפֿן װײַסן בױגן פּאַפּיר מיט אַ דרײדל און מיט אַ צוק. דאָס אָנגעשריבענע האָט ער צוגעטראָגן פֿריִער צו דער מאַמען, נאָך דעם צו מײַן שװעגערין בראָכע. די בײדע האָבן געגעבן אַ קוק אַרײַן און אַ זאָג צו אים:

― סע שרײַבט!

באַלד נאָך דעם האָט מען זיך גענומען װידער צו דער פֿריִערדיקער אַרבעט. אָנגעגאָסן נאָך אַ פּאָר עמער װאַסער, האָט מײַן ברודער עליע אױפֿגעהױבן די האַנט: „גענוג!“ װידער אַ מאָל אײַנגעטונקען די פּען אין פֿאַס, װידער אַ מאָל געגעבן אַ שרײַב אַרײַן אין װײַסן פּאַפּיר אַרײַן און װידער אַ מאָל צוגעטראָגן דאָס אָנגעשריבענע פֿריִער צו דער מאַמען און נאָך דעם צו מײַן שװעגערין בראָכע. די בײדע האָבן װידער געגעבן אַ קוק אַרײַן אין פּאַפּיר אַרײַן און אַ זאָג:

― סע שרײַבט!

אָט אַזױ עטלעכע מאָל, ביז דאָס פֿאַס איז געװאָרן פֿול װי אַן אױג. עס איז שױן ניט געװען װוּהין צו גיסן װאַסער. דעמאָלט האָט מײַן ברודער עליע געגעבן אַ הױב אױף די האַנט „גענוג!“ ― און מיר אַלע פֿיר האָבן זיך געזעצט עסן.

נאָכן עסן האָבן מיר זיך גענומען צום צעגיסן די טינט אין פֿלעשער. פֿלעשער האָט מײַן ברודער עליע צונױפֿגעבראַכט פֿון דער גאַנצער װעלט. אַלערלײ פֿלעשער און פֿלעשלעך. גרױסע און קלײנע. פֿלעשער פֿון ביר, פֿלעשער פֿון װײַן, פֿלעשער פֿון קװאַס, פֿלעשער פֿון בראָנפֿן. און גלאַט פֿלעשער. אױך פּראָבקעס האָט ער אײַנגעהאַנדלט אַלטע, עס זאָל קאָסטן װעלװעלער, און אַ „לײקע“ האָט ער געקױפֿט אַ נײַע, און אַ קװערטל אַ בלעכנס, אױף צו גיסן די טינט פֿון פֿאַס אין די פֿלעשער. דאָ האָט ער װידער אײַנגערױמט דער מאַמען אַ סאָד, זי זאָל פֿאַרקײטלען די טיר. נאָך דעם האָט מען זיך אַלע פֿיר גענומען צו דער אַרבעט. די אַרבעט איז געװען אײַנגעטײלט דאַװקע גוט. מײַן שװעגערין בראָכע האָט די פֿלעשער דורכגעשװענקט און איבערגעגעבן צו דער מאַמען. די מאַמע האָט אַרײַנגעקוקט אין יעדער פֿלאַש און איבערגעגעבן צו מיר אין די הענט אַרײַן. איך האָב נאָר באַדאַרפֿט אַרײַנשטעקן אין פֿלאַש אַרײַן די „לײקע“ און צוהאַלטן מיט אײן האַנט די לײקע, מיט דער אַנדערער די פֿלאַש. און מײַן ברודער עליע האָט געהאַט אײן אַרבעט: אָננעמען מיטן קװערטל פֿון פֿאַס און גיסן צו מיר איבער דער „לײקע“. אַן אַרבעט איז דאָס זײער אַ װױלע, אַ פֿרײלעכע. אײן כעסאָרן נאָר: עס איז טינט ― עס פֿלעקט די פֿינגער, די הענט, די נאָז, דאָס גאַנצע פּאָנעם. מיר בײדע, איך און מײַן ברודער עליע, האָבן זיך געמאַכט שװאַרץ װי די שײדים. דאָס ערשטע מאָל זע איך, מײַן מאַמע זאָל לאַכן. פֿון מײַן שװעגערין בראָכע שמועסט מען ניט: יענע איז שיִער צעזעצט געװאָרן פֿאַר געלעכטער. מײַן ברודער עליע האָט פֿײַנט, אַז מע לאַכט פֿון אים, בײזערט ער זיך אױף מײַן שװעגערין בראָכע, און פֿרעגט זי, װאָס זי לאַכט. לאַכט זי נאָך שטאַרקער. װערט ער נאָך מער אין קאַאַס, לאַכט זי נאָך מער. אַלע מינוט כאַפּט זי אָן אַ ספּאַזמע. מאַמעש זי נעמט אײַן אַ מיסע־מעשונע! ביז די מאַמע הײבט זיך אָן בעטן, עס זאָל האָבן אַ סאָף, און אונדז זאָגט זי, מיר זאָלן זיך אײַנװאַשן. מײַן ברודער עליע האָט אָבער קײן צײַט ניט. אים קריכט ניט אין קאָפּ װאַשן זיך. אים ליגט דער קאָפּ אין פֿלעשער. אױסגעגאַנגען אַלע פֿלעשער! ניטאָ קײן פֿלעשער! װוּ קריגט מען נאָך פֿלעשער? ער רופֿט אָפּ מײַן שװעגערין בראָכע אױף אַ זײַט, גיט איר געלט און רױמט איר אײַן אַ סאָד, זי זאָל גײן נאָך פֿלעשער. הערט זי אים אױס, טוט אים אַ קוק אין פּאָנעם אַרײַן און שיסט אױס אַ געלעכטער. װערט ער אין קאַאַס און רופֿט אַװעק די מאַמע אױפֿן זעלבן סאָד. די מאַמע גײט אַװעק קױפֿן פֿלעשער, און מיר נעמען זיך גיסן װאַסער אין פֿאַס אַרײַן. פֿאַרשטײט זיך, ניט מיט אַ מאָל ― ביסלעכװײַז. נאָך יעדן עמער װאַסער טוט ער אַ הױב אױף די האַנט און אַ זאָג צו זיך אַלײן: „גענוג!“ נאָך דעם טוט ער אַ טונק אײַן די פּען אין פֿאַס און אַ שרײַב אַרײַן אין װײַסן פּאַפּיר אַרײַן און אַ זאָג צו זיך אַלײן:

― סע שרײַבט!

און אַזױ עטלעכע מאָל, ביז די מאַמע קומט צו גײן מיט אַ נײַעם טראַנספּאָרט פֿלעשער. מיר נעמען זיך װידער צו דער פֿריִערדיקער אַרבעט: גיסן טינט פֿון פֿאַס אין פֿלאַש. ביז מיר בלײַבן װידער אָן פֿלעשער.

― ביז װאַנען איז דער שיִער? ― טוט אַ זאָג מײַן שװעגערין בראָכע.

― קײן אײנהאָרע ניט! ― מאַכט די מאַמע, און מײַן ברודער עליע טוט אױף בראָכען אַ בײזן קוק, װי אײנער רעדט:

― ביסט מיר טאַקע אַ װײַב, נאָר אַ בעהײמע ביסטו, זאָל זיך גאָט דערבאַרעמען!

װיפֿל טינט מיר האָבן ― קאָן איך אײַך ניט זאָגן. איך האָב מױרע, אױב ניט טױזנט פֿלעשער! נאָר װאָס קומט אַרױס ― עס איז ניטאָ זײ װוּ אַהינצוטון. מײַן ברודער עליע איז געװען שױן אומעטום. פֿאַרקױפֿן לאַכאָדים, פֿלעשלעכװײַז ― איז נישט קײן פּלאַן. אַזױ, אַזױ זאָגט מײַן ברודער עליע צו אונדזער שכײנעס מאַן, מױשע דעם אײַנבינדער. אַז ער איז אַרײַנגעקומען צו אונדז און דערזען, קײן אײנהאָרע, אַזױ פֿיל פֿלעשער, האָט ער זיך דערשראָקן און זיך געגעבן אַזש אַ װאָרף צוריק. דערזעט מײַן ברודער עליע, און עס קומט פֿאָר צװישן די צװײ אַ מאָדנער שמועס. איך גיב אײַך איבער דאָ דעם שמועס װאָרט בײַ װאָרט:

עליע: װאָס האָט איר זיך אַזױ דערשראָקן?

אײַנבינדער: װאָס איז בײַ דיר אין די פֿלעשער?

עליע: װאָס זאָל זײַן? װײַן!

אײַנבינדער: װאָסער װײַן? ס'דאָך טינט!

עליע: הײַנט װאָס זשע פֿרעגט איר?

אײַנבינדער: