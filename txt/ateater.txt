„אַ טעאַטער פֿון קבצנים“ פֿון יוסף טונקל, דער טונקעלער.

איך האָב שױן אַ נײַע פּיעסע. זי הײסט: „די רוסישע רעװאָלוציע אין קײזערלעכן הױף“. עס גײען שױן די פּראָבן. מאָרגן איז די פּרעמיערע. איך בין טשיקאַװע צו זען, װאָס עס װעט אַרױסקומען.

איך בין זײער טשיקאַװע; מחמת פֿון דער מינוט, װאָס איך האָב דאָס װערק אַרױסגעלאָזט פֿון דער האַנט און פֿאַר דער צײַט װאָס עס זײַנען אָנגעגאַנגען די הכנות און פּראָבן, זײַנען אין מײַן שטיק געמאַכט געװאָרן עטלעכע קלײנע ענדערונגען לױט די אָנװײַזונגען פֿון דעם טעאַטער־דירעקטאָר, רעזשיסאָר, סופֿליאָר, פֿון אַלע אַרטיסטן, זײערע קרובֿים און סתּם זײַטיקע מענטשן, מבֿינים און פֿײַנשמעקער. יעדער אײנער האָט בײַגעטראָגן זײַנע אױסבעסערונגען.

אײן שבֿח מוז מען אָבער זאָגן, אַז די אַלע ענדערונגען זײַנען געמאַכט געװאָרן מיט מײַן הסכּמה.

איך בין נישט װי אַנדערע דראַמען־שרײַבער, װאָס לאָזן מאַכן פֿון זײערע װערק װאָס מע װיל; איך לאָז מיר ניט שפּײַען אין דער קאַשע. מײַן ערשטער באַדינג איז געװען אַז עס זאָל נישט געמינערט װערן און נישט געענדערט װערן אַפֿילו קוצו־של־יוד. אַזאַ מענטש בין איך. צוליב אַ בוכשטאַב אָדער אַ קאָמאַ בין איך גרײט צו גײן אױף מסירות־נפֿש... סײַדן ס'געשעט מיט מײַן הסכּמה.

און אַ מענטש בין איך אַ האַרטער, אַ פּרינציפּיעלער, בפֿרט, װען עס האַנדלט זיך װעגן קונסט...

נישט מער, אַ מאָל מוז מען גײן אױף אַ קאָמפּראָמיס.

אָנגעהױבן האָט זיך עס גאָר מיט אַ אומשולדיקער "פּאָפּראַװקע". דהײַנו? אײנער פֿון די אַקטיאָרן, װאָס האָט באַדאַרפֿט שפּילן די ראָלע פֿון ענגלישן אַמבאַסאַדאָר בײַם קײזערלעכן הױף, האָט געזאָלט רױכערן אַ ציגאַר. אַזױ איז געװען אָנגעװיזן אױף מײַן פּיעסע.

אײן מאָל אױף אַ פּראָבע רופֿט מיך אָפּ דער דאָזיקער אַקטיאָר אָן אַ זײַט און רױמט מיר אײַן אין אױער מיט אַ קול פֿול מיט תּחנונים:

– פּאַניע פֿאַרפֿאַסער, איך, װי איר קוקט מיר אָן האָב דעם כּבֿוד צו שפּילן אין אײַער שטיק די ראָלע פֿון ענגלישן לאָרד; װי עס איז אָנגעװיזן אין דעם שטיק, דאַרף איך רױכערן ציגאַרן. האָבן מיר דען אױף ציגאַרן? איך האָב זיך געװענדעט צום טעאַטער־דירעקטאָר. זאָגט ער, אַז אונדזער טרופּע קאָן מיר נישט דערלױבן צו רױכערן ציגאַרן. העכסטנס, אױף װאָס איך קאָן זיך דערלױבן, איז צו רױכערן פּאַפּיראָסן. און דאָס – פֿון דער פֿירמע "אַװאַנטי", דרײַ גראָשן אַ שטיק.

האָב איך נאָכגעטראַכט, נאָכגעטראַכט און צוגעגעבן, אַז מע קאָן װירקלעך אױסקומען אָן ציגאַרן. אַן ענגלישער אַמבאַסאַדאָר איז נישט חולה צו רױכערן פּאַפּיראָסן "אַװאַנטי".

אַ צװײט מאָל װענדט זיך צו מיר אַ צװײטער אַקטיאָר; דער זעלבער װאָס שפּילט די ראָלע פֿון פֿינאַנץ־מיניסטער װיטע, און ער האָט צו מיר אױך אַ בקשה:

– אין אײן אַקט – זאָגט ער – װערט אין אײַער שטיק אָנגעװיזן, אַז איך באַדאַרף זיך װײַזן אָן אַ ראָק, בלױז אין הױלע אַרבל. פֿאַרשטײט איר מיך, בײַ מײַנע קאַפּיטאַלן און די גאַזשע, װאָס איך קריג, מישטײנס געזאָגט, בין איך נישט אימשטאַנד זיך אַלע אָװנט צו באַװײַזן אין אַ װײַס העמד. װער קאָן זיך עס אָננעמען צו װאַשן אַלע חודש אַ העמד? און װײַזן זיך מיט ברודיקע אַרבל איז עפּעס גאָרנישט פּאַסיק פֿאַר אַ פֿינאַנץ־מיניסטער. װיל איך טאַקע, איר זאָלט מיר דערלױבן צו טראָגן דעם ראָק. יאָ, און װאָס נאָך װיל איך אײַך בעטן. איר זאָלט מאַכן אַזױ, אַז איך זאָל מײַן גאַנצע ראָלע דאַרפֿן שפּילן נאָר מיטן פֿאָרנט און נישט חלילה מיט פּלײצע, װײַל אױף די אַקסלען זײַנען בײַ מיר אױסגעריבן גאַנצע לעכער. איבעריקנס, דאָס געהערט שױן צום רעזשיסאָר.

אױך אױף דעם בין איך אײַנגעגאַנגען; פּשוט צוליב הומאַניטאַרע מאָטיװן.

די פּרימאַדאָנע פֿון דער דאָזיקער טרופּע האָט מיר אָפּגעשטאַט אַ װיזיט אין מײַן הײם און זיך משתּדל געװען בײַ מיר װעגן אָט װאָס:

די דאָזיקע פּרימאַדאָנע שפּילט אין מײַן שטיק די געליבטע פֿון ראַספּוטינען, די הױפּטדאַמע װיראָבאָװאַ. שילדער איך אין מײַן שטיק אַ סצענע אין קײזערלעכן פּאַרק, בשעת אַן אָרגיע, װי ראַספּוטין הױדעט די װיראָבאָװאַ אױף אַ הױדלקע. בשעתן הױדען זיך פֿאַרװאַרפֿן זיך אירע פֿיס אַרױף אין דער הױך און עס זעען זיך די זױלן, און זײ, די זױלן, זײַנען נעבעך געלאַטעט.

– איר פֿאַרשטײט דאָך, זאָגט זי, פּאַניע פֿאַרפֿאַסער, אַז עס פּאַסט נישט, דאָס פּובליקום זאָל זען אַז בײַ דער גרעסטער הױפֿדאַמע פֿון קײזערלעכן הױף זײַנען די זױלן מיט לאַטעס, און די פּיעסע אײַערע איז דאָך אַ קינסטלעריש װערק און נישט קײן שונד. – בכן? – בכן? צי קאָן מען נישט די גאַנצע סצענע אַרױסװאַרפֿן?

איך האָב נאָכגעטראַכט, איבערגעלײגט זיך און אײַנגעשטימט. מילא, װעט זײַן אָן דער אָרגיע.

– אַ דאַנק.

עס גײט נישט דורך קײן װאָך און עס קומט צו מיר אַרײַן דער סטאַר פֿון דער טרופּע, בעניע סאָלאָװײטשיק, דער כאַראַקטער־ראָליסט, װאָס שפּילט אין מײַן שטיק די ראָלע פֿון מיניסטער פּלעװע. – איך האָב – זאָגט ער הער שרײַבער, צו אײַך אַ װיכטיקן ענין.

– דהײַנו?

– איך האָב – זאָגט ער – אַ װוּנדערבאַרן מאָנאָלאָג, װאָס מיט אים ענדיק איך יעדע ראָלע װאָס איך שפּיל. עס איז אַ הונדערט־פּראָצענטיקער זיכערער "אַפּלױז". נאָך אַזאַ מאָנאָלאָג מוז מען אַפּלאָדירן.

– לאָמיר הערן. ער שטעלט זיך אַװעק אין אַ דראַמאַטישער פּאָזע און דעקלאַמירט:

– אָ־אָ! דו ייִדעלע! דאָס קינד פֿון פֿאָלק ישׂראל! אָ, מײַן עװיגעס נאַציאָן! דו האָסט אימער געלעבט און װעסט נימאַנד אונטערגײן און װיפֿל דײַנע פֿײַנדע זאָלן דיך נישט דריקן און שטיקן, װעסטו בלײַבן שטאָלץ, װי אַ פֿעלז אין דער װיסטע. זאָלן זײ דיר דערקוטשען, די המנס מיט די גראָס־אינקװיזיטאָרן. דו לאַכסט פֿון זײ כאַ־כאַ־כאַ־כאַ! װי געפֿעלט אײַך?

– אױסגעצײכנט – האָב איך געזאָגט – אָבער, פּלעװע איז געװען אַ יודאָפֿאָב, װי אַזױ זשע קען ער זאָגן אַזעלכע װערטער?

– אַנטשולדיקט – האָט ער געפֿרעגט. װאָס איז אַזױנס "יודאָפֿאָב"?

– אַ שׂונא־ישׂראל.

דער אַרטיסט האָט זיך אַ װײַלע פֿאַרטראַכט און נאָך דעם זיך אָנגערופֿן:

– פֿאָב־שמאָב; אָבער איך בין דאָך אַ סטאַר און באַדאַרף האָבן אַפּלאָדיסמענטן און קײן גאַזשע נעם איך נישט. איך שפּיל בלױז צוליב קונסט און האָנאָר. באַדאַרף איך אַפּלאָדיסמענטן, צי נײן?

– אָבער, אום גאָטעס װילן – בעט איך מיך – פּלעװע איז דאָך אַ באַרימטער אַנטיסעמיט, האָט געמאַכט דעם קעשענעװער פּאָגראָם. װי אַזױ קען ער האַלטן אַזאַ מאָנאָלאָג?

– װעלן מיר אים מגײר זײַן. מיר װעלן אים לאָזן זאָגן דעם מאָנאָלאָג פֿאַרן טױט. ער האָט חרטה און װערט אַ ייִד. נעבן מיר װעט שטײן דאָקטאָר הערצל און איך װעל האַלטן מײַן מאָנאָלאָג מיט ליכטעפֿעקטן. צום סוף װעל איך ענדיקן מיט מײַן באַרימט לידל, װאָס איז מײַן "קאַניאָק".

יודעלע, מײַן קרױן, מײַן געשעצטעס נאַציאָן! דו טראָגסט הױך דײַן ייִדישן פֿאָן. דו עקזיסטירסט פֿון אײביק אָן, צו זײַן אַ ייִד איז גאָר אַן אַנטיק, אַ גרױסעס, װאַרעם גליק. טאָמער גיט מען דיר אַ דרוק, און װערסט פֿאַרשװאַרצט, װי אַ טאָטער, שיצט דיך דײַן הימעל־פֿאָטער און הערסט דײַנע שׂונאים װי דעם קאָטער!

איך האָב מיר איבערגעלײגט און מסכּים געװען.

– גוט, גוט. מילא, אַ סוף זאָל עס נעמען. זאָל מען שױן שפּילן מײַן שטיק.

אַװעק אַ חודש צײַט פֿון פּראָבן, נאָך דעם װער איך פּלוצלונג אײַנגעלאַדן צום טעאַטער־דירעקטאָר אױף אַ קאָנפֿערענץ. ער האָט עפּעס צו מאַכן עטלעכע באַמערקונגען:

– דהײַנו, װאָס?

– די אַקציע פֿון דעם שטיק – זאָגט ער – "די פֿעװראַלסקע־רעװאָלוציע" שפּילט זיך אָפּ אין "זשימנע דװאָריעץ" אום װינטערצײַט. און דאָס איז אוממעגלעך, מחמת די אַרטיסטן האָבן ניט קײן װינטערדיקע בגדים.

– איז װאָס זשע טוט מען דערצו?

– מע מוז זען, אַז "פֿעװראַלסקע־רעװאָלוציע" זאָל פֿאָרקומען אין תּמוז. פֿרעג איך דאָך אים:

– היתּכן? עס װעט דאָך נישט שטימען מיטן קינסטלערישן אמת? זאָגט ער:

– אמת, שמעמעס. מע קאָן אַריבערטראָגן די רעװאָלוציע קײן שפּאַניען. בשעת־האַדאָכאַק קען מען די גאַנצע אַקציע אַריבערפֿירן קײן טערקײַ, קײן גריכנלאַנד, קײן מעקסיקע. דאָרט קומען אױך פֿאָר רעװאָלוציעס, אַבי נאָר אין אַ װאַרעמער געגנט. האָב איך זיך װידער באַטראַכט און איבערגעלײגט זיך און אײַנגעשטימט. – אַ סוף, זאָל מען מאַכן די קלײנע ענדערונג, אַבי מע זאָל שױן שפּילן און לאָמיר שױן זען די פֿרוכט פֿון מײַן שאַפֿן אױף די ברעטער פֿון קונסטטעמפּל.

ס'איז געקומען דער גרױסער טאָג פֿון דער פּרעמיערע. איך זיץ אין טעאַטער, מײַן האַרץ פֿלאַטערט. װאָס איז געשען? עפּעס דערקען איך נישט מײַן װערק. איך רוף אָפּ דעם טעאַטער־דירעקטאָר אָן אַ זײַט און פֿרעג: װאָס שפּילט מען עס אַזױנס?

ענטפֿערט ער מיר: איר זעט ניט װאָס מען שפּילט? "כאַסיע די יתומה".

מאַך איך דאָך זײער אַ פֿאַרװוּנדערט פּנים. דערקלערט ער מיר:

– פֿאַרשטײט איר מיך – זאָגט ער – "כאַסיע די יתומה" איז שױן אַ אױסגעשפּילטע זאַך און אײַער שטיק איז אַ נײַעס און מע מוז מאַכן פּראָבן, אָבער דאָס טעאַטער איז נישט געהײצט און ס'איז קאַלט, כאָטש װעלף פֿאַרטרײַב. אַמער האָבן מיר גענומען און געשטעלט "כאַסיע די יתומה."