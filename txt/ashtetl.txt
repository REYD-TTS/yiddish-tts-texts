בלאָטיק איז דער װעג, װאָס פֿירט אין שטעטל אַרײַן. עס איז אַ פֿאַר־פּורים־טאָג, דער שנײ אױף די פֿעלדער צעלאָזט זיך און צעגײט, און איבער דער אױבערדעק פֿון דער װײַסער שנײװעלט װײַזן זיך שױן דאָ און דאָרט שװאַרצע ערדפֿלעקן אַרױס. דער זױמען, װעלכער האָט זיך איבער דעם גאַנצן װינטער הינטער דער שנײדעק אין דער ערד אױפֿגעהאַלטן, איז װײך געװאָרן, צעשפּאָלטן און זײַנע שפּראָצנדיקע װאָרצלען הױבן אָן צו נאָגן חיונה פֿון דער מאַמע ערד. און אין די שװאַרצע ערדפֿלעקן איז עס צו דערקענען, אַז די מאַמע ערד איז טראָגעדיק... װײַט אױף בײדע זײַטן װעג, צװישן די ליפּנבײמער, גײט אַן אײנזאַמער װאַנדערער מיטן פּעקל אױפֿן פּלײצע און מיטן שטעקן אין דער האַנט. שװאַרצע קראָען פֿליִען דאָרט װײַט איבערן װעג, פֿון בױם צו בױם. און שאַרן אָפּ מיט זײערע גרױע פֿיסלעך די װײַסע, לאַנגע שנײשנירלעך, װאָס זײַנען אױף די צװײַגן פֿון די בײמער. דעם װאַנדערערס װעג פֿירט אין שטעטל אַרײַן. קום מיט מיט אים, און װאָס מיר װעלן זען און װאָס מיר װעלן הערן, װעלן מיר אין דעם בוך באַשרײַבן

קאַפּיטל אײנס: די שטוב

די טיר פֿון דער שטוב איז אָפֿן אַ גאַנצן טאָג און אַ גאַנצע נאַכט, און װי אין אַ גאַסטהױז דרײט מען זיך דאָרט תּמיד אַרײַן און אַרױס. איזן איז עס ר' יחזקאל גאָמבינערס שטוב, נאָר דאָך — אַ שטאָטשטוב, אַ רשות־הרבים, אַזױ אַז אַ װילד־פֿרעמדער קומט אַרײַן און זעצט זיך אַנידער, גײט נישט אָן די קשיא: „װאָס װעט איר זאָגן, ר' ייִד?" דאָ זײַנען אַלע אין דער הײם. פֿאַרלאָזט אַ שטאָט־באַלעבאָס זײַן הײם אין דער פֿרי אָן אַ גלאָז װאַרעמס, גײט ער זיך פּראָסט מיט טלית און תּפֿילין אַריבער צו ר' יחזקאלן אין שטוב אַרײַן, און װי אַ הײמישער, הײסט ער אײנער פֿון די דינסטן, אַז זי זאָל אים אַ גלאָז טײ דערלאַנגען. מער איז מסוגל די שטוב צו אַ גלעזל באָרשטש; נאָך אים קומט מען אַרײַן אין אַ װינטערדיקן נאָכן־אָנבײַסן, אַז דער פֿראָסט קנאַקט, און מען װיל זיך די גלידער אָנװאַרעמען. און װער שמועסט נאָך, אַז מען קאָכט בײַ מלכּהלען, ר' יחזקאלס װײַב, דעם קנאָבלבאָרשטש. צו נעמען אין שטוב איז ניט קײן חרפּה, דער מינהג איז שױן אַזאַ: אַ גלעזל באָרשטש, אַ טרונק װאַסער. פֿױלט זיך נאָר אַ שטאָט־באַלעבאָסטע די הרובע אונטערצוהײצן, נעמט זי איר טעפּל און טראָגט עס צו מלכּהלעס קיך אַריבער. און אין מלכּהלעס קיך געפֿינען זיך די גאַנצע שטאָט טעפּלעך. טײל מאָל פֿאַרטױשן זיך די באַלעבאָסטעס מיט די טעפּלעך, װערט דאָרט אַ לעבן. מאַכט זיך אַ יונג אַ ברוגז אין דער הײם, האַלט ער זיך אױף אין ר' יחזקאלס שטאַלן. צו זאָרגן איז נישטאָ װאָס, ברױט און זעמל װערן בײַ ר' יחזקאלן נישט פֿאַרשלאָסן —— אַלעס איז אין קיך פֿרײַ װי װאַסער. פּוטער און רעטעכער איז שטענדיק דאָ אין קעלער, דער שליסל פֿון קעלער הענגט אין קיך, בײַ יענטען (דאָס דינסט־מײדל), אַ „װױלע טאָכטער", ברודער, אַז נישט קריגט זי קלעפּ, ר' יחזקאל הײסט אַלײן.

די נאַכט האָט דאָס שטעטל אונטער איר שוץ אַרונטערגענומען, און די גאַנצע װעלט אַרום און אַרום האָט זי אין זיך באַהאַלטן. אין מיטן דער נאַכט האָט זיך אַ רעשעדיק קלאַפּן פֿון פֿערד און רעדער דערהערט אױף שטײנער. דאָס רעשן איז פֿאַרשטומט געװאָרן בײַ דעם שטראַל שײַן, װאָס האָט פֿון אַ לאָדן אַרױסגעדרינגט, און פֿון װאָגן איז װער אַראָפּ... שװערע באַלעבאַטישע טריט האָבן זיך איבערן קאָרידאָר געלאָזט הערן. דאָס האָבן געמוזט קומען הײמישע, װאָרעם זײ האָבן באַלד די קליאַמקע פֿון טיר געפֿונען, אױפֿגעעפֿנט, און אין שטוב אַרײַן.

אין דער ברײטער, לאַנגער שטוב איז קײנער נישטאָ. זי איז פֿול מיט שאָטנס; די גרױסע װינטערלאָמפּ מיטן ברײטן שײַן, װי אַ באָבע אין אַ ברײטן פֿאַרטוך, ברענט זיך אײנער אַלײן צװישן די שאָטנס אין מיטן שטוב. די אָנגעקומענע ייִדן זײַנען אין לאַנגע ברײטע שאָפּן־פּעלצן, די ברײטע קאָלנערס זײַנען ביזן האַלבן רוקן פֿאַרװאָרפֿן און בײַם האַלדז מיט אַ ברײטן, רױטן שאַל פֿאַרבונדן. צװישן די טונקעלע פֿאַלדן, װאָס פֿאַרװאַרפֿן זיך אין די פּעלצן, האַלט זיך נאָך אױף דער טונקעלער סוד פֿון דער נאַכט, װאָס זײ האָבן פֿון דרױסן מיטגעבראַכט... אױף די קעפּ האָבן זײ שאָפּענע היטלען מיט לאַפּן איבער די אױערן פֿאַרבונדן, און אַן אײַזהױך איז איבער די היטלען און קאָלנער פֿאַרפֿרױרן. דער אײַזהױך װערט פֿון דער שטוב־װאַרעמקײט צעגאַנגען, און טראָפּן װאַסער רינען פֿון די היטלען, פֿון די פּעלצן; און בײַם דרײען זיך איבערן שטוב לאָזן זײ נאָך זיך שפּורן װאַסער איבער. זײ זײַנען צו צום גרױסן אױװן, װאָס איז אין אַ װינקל פֿון שטוב געשטאַנען. דער אױװן האָט זײַן היץ פֿאָרױס פֿאַר זיך געשיקט און נישט צוגעלאָזט צו זיך. די װאַרעמקײט האָט זײ אַרומגענומען. זײ האָבן זיך די פּעלצן אױסגעטאָן אין זײַנען געבליבן שטײן אין די דיקע מאַנטלען, אַרומגעגאַרטלט מיט רױטע גאַרטלען. ערשט דאַן האָבן זיך אָנגעהױבן די בערד צו װײַזן. טײל װײַס, טײל שװאַרץ, טײל קורצע, טײל לאַנגע. די ייִנגערע האָבן דעם אָרט בײַם אױװן פֿאַר די אַלטע אָפּגעלאָזט און אַלײן זײַנען זײ געפֿאַלן װער אױף אַ באַנק, װער אױף אַ טיש, און האָבן אָנגעהױבן צו דרימלען. די אַלטע זײַנען שטילשװײַגנדיק אַרום אױװן געזעסן, און צו מאָל האָט אײנער דעם אַנדערן אַ קשיא פֿון געשעפֿט געפֿרעגט, און נאָך אַ לאַנגער װײַלע האָט יענער אים אַ תּירוץ אָפּגעענטפֿערט.

די נאַכט האָט ערשט איצט אָנגעהױבן דורכן פֿענצטער אַרײַנצוקוקן דורך גרױע ברילן, און עס האָט זיך געדאַכט, אַזױ װי מען װאָלט אַ פּאָר טונען ליכטיקײט אין אַ פֿינצטערן נאַכט־ים אַרײַנגעגאָסן. און דאָס ליכטיקײט האָט דאָס פֿינצטערניש קױם מיט עטװאָס נאָך גרױער געמאַכט. פֿון ערגעץ װוּ האָט זיך אַ לאַנגער, אױסגעצױגענער קוקורעקו פֿון אַן אױפֿגעכאַפּטן האָן געלאָזט הערן; רעדער קלאַפּן אױף שטײנער און זײ שלאָגן אָפּ אײנזאַם אין דער שטילער נאַכט. די נאַכט קוקט אַלץ מער מיט גרױע ברילן דורכן פֿענצטער אַרײַן, אַ פּנים, מען גיסט אַלץ מער טונען ליכט אין דער פֿינצטערניש... פֿון אַ צװײטער שטוב הערט זיך אַ רודערן, אַ װאַסער־גיסן, דערנאָך טריט אױף און אַראָפּגײן. באַלד דערהערט זיך פֿון דער צװײטער שטוב אַן אַלט קול, װאָס זאָגט מיט זײער אַ װײנענדיקן ניגון תּהילים. און דאָס קול גײט זיך פֿאַר זיך אין אַ װײַטן װעג. באַלד מישט זיך אַרײַן אַ דרײסט דין־יונג קולכל, װאָס אײַלט זיך און װי עפּעס מיט אַ פּרעטענציע מישט עס זיך אַרײַן אין דעם אַלטן טרױעריקן ניגון: „אָמר אַבײ“, און װיל עס פֿאַרטומלען. דאָס אַלטע ערנסטע קול, װי פֿאַר זיך, מײַדט אױס דאָס יונגע קולכל און װײנט אין דער װעלט אַרײַן. די ייִדן בײַם אױװן אין דער שטוב, דערהערנדיק אַ קול־תּורה, כאַפּן זיך אױף, רײַבן זיך די אױגן. אײנער װאַשט זיך די הענט אָן פֿענצטער, מען נעמט באַלד אַרױס אַ סידורל פֿון קעשענע, און מען ענטפֿערט אָפּ מיט אַ שאַרפֿן, האַלב־ליטװישן אַקצענט: „למה רגשו גױים", און עס דאַכט זיך, אַז די קולות גיבן זיך אָפּ אײנער דעם צװײטן אַ שלום־עליכם אײדער מען זעט זיך נאָך. . .

און גרױער קוקט אַלץ די נאַכט אַרײַן דורכן פֿענצטער, אַזױ אַז מען הױבט שױן אָן צװײפֿלען אױב עס איז פֿאַר טאָג, אָדער פֿאַר נאַכט...

פֿון דער קיך הערט זיך האָלץ־האַקן, דערנאָך אײער־קנאַקן, מען גיסט עפּעס איבער פֿון אײן כּלי אין דער צװײטער. די טיר עפֿנט זיך, מענטשן דרײען זיך, מען קומט אַרײַן, מען גיסט עפּעס אָן, אָדער מען לײגט עפּעס אַנידער און מען גײט זיך זײַן װעג... פֿון אַ װײַטער שטוב הערט זיך אַ קינד װײנען... און עס דאַכט זיך, אַז די קולות מישן זיך אַלע צוזאַמען: דאָס יודנס טרױעריק תּהילים־זאָגן, דאָס דינע גמרא־ניגונדל, דער דינסטס האָלץ־האַקן, דאָס פֿײַער־קנאַקן און די קולות גריסן און זאָגן דעם נײַ־געבױרענעם טאָג, װאָס קוקט דורכן פֿענצטער אַרײַן: גוט־מאָרגן!

אין דער שטוב איז שױן האַלב ליכטיק. אױפֿן טיש זײַנען אָנגעלײגט פּעלצן, קאַפּאָטעס און שאַלן. אַ הױכער יונג שלאָפֿט אױף דער קאַנאַפּע און שטאַרט זײַנע לאַנגע פֿיס אין דער װעלט אַרײַן...

טיר און טױערן זײַנען שױן אָפֿן, און מען דרײט זיך אַרײַן און אַרױס. ייִדן קומען אָן פֿון פֿאַרשידענע עלטער, נידעריקע און הױכע, מיט לאַנגע און קורצע בערד. מען גיט זיך אָפּ שלום־עליכם אײנער דעם צװײטן, און תּוך כּדי דיבור איז מען שױן אין מיטן געשעפֿט. מען רעדט און מען קריגט זיך, אױף טײל פֿראַגן ענטפֿערט מען גאָרנישט און אױף טײל — צו פֿיל תּירוצים. אָט האַלט שױן אײן ייִד דעם צװײטן אונטערן אָרעם און פֿירט אים אין אַ װינקל אַרײַן און רױמט אים עפּעס אין אױער אַרײַן. אַ צװײטער שטײט בײַם טישל, קוקט אין אַ סידור אַרײַן און װאַרפֿט אַן אױג דאָרט אַהין, און פּלוצלינג כאַפּט ער אױך אַ ייִד אונטערן אָרעם און פֿירט אים אױך אין אַ װינקל אַרײַן. װי ער װאָלט יענעם די אױגן געװאָלט אױסשטעכן, װײַזט ער, אַז ער האָט אױך אַ סוד. דערװײַל כאַפּט זיך נאָך אײנער אױף און טוט זיך אָן טלית און תּפֿילין און שטעלט זיך אַנידער אָפּדאַװענען, אַ צװײטער ייִד גײט אים שױן אין װעג אַרײַן און לאָזט זיך אױך אין דאַװענען אַרײַן. אין דער זעלבער צײַט רעכענען צװײ ייִדן מיט אַ שטיקל קרײַד אױפֿן טיש, אײנער, מיט אַ נאַסן פֿינגער, מעקט, װאָס דער צװײטער שרײַבט, און דער שרײַבט װידער, װאָס דער צװײטער מעקט. אין צװײטן װינקל שטײען צװײ ייִדן, און אײנער, מיט אַ געל בערדל און אַ רונדיק בײַכל, צײלט דעם צװײטן געלט אױפֿן טיש. ער צײלט ערנסט װי אײנער דאַװנט פֿרום: 74, 75, 76, װי ער װאָלט װעלן דערמיט דעם אַנדערן זאָגן: זע, זע װאָס געלט באַדײַט. אין דעם עפֿנט זיך די טיר, און עס קומט אַרײַן מיט אַ געלױף אַ הױכער ייִד, אַ בלינדער אױף אַן אױג, מיט אַ לאַנגער, רױטלעכער באָרד, און ער הײבט אָן, אָן שום טענות און מענות, צו שיטן דעם געלן, װאָס צײלט דאָס געלט: „רױטער הונט, 250 רובל גיסט דו? װאָס, ביסטו משוגע געװאָרן?“ דאָס געלע ייִדל צײלט װײַטער דאָס געלט — 101, 102. „װאָס האָסטו צו מײַן געלט?" טענהט אַלץ דער צװײטער. נאָר קױם האָט יענער די פּאָר גילדן צוגענומען, שטײט שױן דער רױטער מיטן געלן און סודען זיך, שלום געמאַכט. אױפֿן טיש ליגן פּראָבן װײץ און רױטע שנופּטיכלעך, און יעדער ייִד, װאָס קומט אַרײַן, כאַפּט אַ פּאָר קערנדלעך, באַקוקט זײ צו ערשט, כאַפּט זײ אין מױל אַרײַן און פֿרעגט אין דער װעלט אַרײַן: „װיפֿל דער מאַרק?" ער באַקומט נישט קײן תּירוץ, קנאַקט ער די װײצלעך און קנײטשט מיטן שטערן, אַזױ װי ער װאָלט אַלײן פֿון זיך טרעפֿן געװאָלט דעם תּירוץ, װאָס ער האָט נישט געקענט אַרױסבאַקומען פֿון דעם עולם.

די שטוב איז די שטאָטבערזע. קלײנע סוחרימלעך קױפֿן אױף בײַ די פּױערים די תּבֿואה און מען פֿאַרקױפֿט זײ „ר' יחזקאלס שפּײַכלער". אין דער שטוב װערן אָפּגעמאַכט אַלע געשעפֿטן, נישט דװקא די, װאָס זײַנען נוגע ר' יחזקאלס געשעפֿט, נאָר אַפֿילו דאָס, װאָס אײנער האָט עפּעס מיטן צװײטן: אָדער גלאַט אַזױ, אַז אַ ייִד װיל זיך דרײען אין אַ געשעפֿט; אָדער אַז אַ יונגער־מאַן גײט דעם ערשטן טריט פֿון קעסט אַראָפּ און װיל אַרײַנטרעטן אין האַנדל, דרײט מען זיך צו ערשט אין שטוב. דאָס איז דאָס בית־המדרש פֿון האַנדל.

בײַ דער שטוב איז אָפּגעזונדערט אַ שטיבל, דאָס קאַבינעטל, הײסט עס, פֿאַר ר' יחזקאלן אַלײן. בײַ אַ פֿיר־עקנדיקן שרײַבטיש זיצט ר' יחזקאל אױף זײַן פֿאָטערשטול. ר' יחזקאל, אַ נידעריק, נאָר אַ דיק ייִדל מיט אַ רונדיק װײַס בערדל, האַלט זיך אָן מיט אײן האַנט די ברילן בײַ דער נאָז. אײן גלעזל פֿאַלט אים אַלע מאָל אַרױס, און ר' יחזקאל הײבט עס אױף, רײַבט עס איבער מיטן טיכל, זעצט עס װײַטער אױף דער נאָז, פֿרעגנדיק עפּעס אָדער ענטפֿערנדיק ר' טובֿיהן, זײַן „מענטש". ר' טובֿיה, אַ הױכער ייִד, מיט אַ דאַרן געזיכט, ענטפֿערט אָפּ ר' יחזקאלן מיט אײַלעניש און מיט אַ געלעכטערל, אַזױ װי ער װאָלט זאָגן: „אַלץ איז גוט, אַלץ איז גוט".

ר' יחזקאל, אײַנגעװיקלט אין זײַן לאַנגן ברײטן שלאָפֿראָק און אין דעם פֿיר־קאַנטיקן היטל, קנעטנדיק אַ שטיקל ברױט צװישן די פֿינגער, האָרכט אױס זײַן מענטש. אַ מינוט בײזערט ער זיך, אַ מינוט װערט ער װײַטער גוט, װעלנדיק זיך מיט זײַן מענטשן באַראָטן.

ר' יחזקאל רוקט אױף אַ שופֿלאָדל, נעמט אַרױס אַ פּאַפּיר און זאָגט צו ר' טובֿיהן:

— װאָלף, מען מוז נאָך דאַנציק שרײַבן, אַז דער ערשטער טראַנספּאָרט איז עקספּעדירט.

עס עפֿנט זיך די טיר און צו ערשט שטעקט זיך אַ קאָפּ אַרײַן, זאָגנדיק: גוט־מאָרגן! דערנאָך פֿאַרשװינדט דער קאָפּ און עס באַװײַזט זיך אַ הױכער פּױער מיט לאַנגע, פֿאַרבלאָטיקטע שטיװל, װאָס לאָזן נאָך זיך אַ אָנזעענדיקן צײכן. דאָס פּנים איז בײַ אים רױט פֿון היץ, טראָפּנס שװײס רינען פֿון די פֿײַכטע האָר, און נישט רעדנדיק קײן װאָרט, קנעפּלט ער אױף זײַן פּאַלטאָ, דערנאָך די װעסט, און שלעפּט פֿון דאָרט עפּעס אַרױס און גיט איבער אַ בריװל צו ר' יחזקאלן.

בעת ר' יחזקאל לײענט, װענדט זיך דערװײַל ר' טובֿיה צום פּױער. ר' טובֿיה רעדט צו אים, דער פּױער ענטפֿערט אים אָבער נישט. ער קוקט אױף ר' יחזקאלן, װאַרטנדיק אױף עפּעס.

— דעם װאָגן שפּאַנען! איך אַלײן פֿאָר קײן טריסק.

— איך האָב דענצמאָל באַלד נישט געהײסן גײן מיט װאַסער, צװײ װאָכן פֿאַר די ימים־טובֿים, װער װײסט װאָס ס'קען זיך מאַכן? בײַ די ערשטע פֿרעסט, אַז עס נעמט געזונט... — זאָגט ר' טובֿיה צו ר' יחזקאלן מיט אַ מין װײכן געבײזער, אַלײן שױן פֿאַרשטײענדיק אין װאָס עס האַנדלט זיך.

— פֿאַרפֿאַלן, דאָס האָלץ שטעלן האָב איך געמוזט, די טראַטװעס זײַנען געװען געבונדן גאַנץ גוט, די שטריק שטאַרק, די טעג שײן, גײ רעכן זיך?! װאָס קען מען מאַכן, עס איז געװען מן־השמים, גײ רעכן, אַז פֿאַר חנוכּה װעט זיך די װײַסל שטעלן.

— מען דאַרף אַנטיקן און סאָקאָלסקין מיטנעמען, אױפֿן בױדעם ליגן עטלעכע הונדערט שאָק פֿרישע „סטראָנקעס". די האָקעס, די שטריק — גיט אַן עצה ר' טובֿיה.

— דאָס אײַז הײבט זיך אָן רירן, שרײַבט מען מיר. גאָט זאָל געבן, אַז די קראַכעס זאָלן נישט זײַן גרױס, נאָר טריסק, דאַכט זיך, איז אַ שטיל אָרט, עס איז נישט שטראָמיק, און מיט גאָטס הילף, װען דאָס אײַז זאָל נאָר נישט מיט אַ מאָל ברעכן, װעט מען קענען דאָס האָלץ ראַטעװען — זאָגט צום סוף ר' יחזקאל.

— מיט גאָטס הילף.

— קײן גאָמבין דאַרף מען די גאָמבינער צװײ הונדערט רובל שיקן, און בצלאל צו ר' אַבֿרהם פּלאָצקער, זאָל ער אין שעמעניץ קױפֿן. איך האָב מורא, אַז די שעמעניצער זאָלן נישט די שעפּסן אױסכאַפּן, לאָזן טאָר מען זיך נישט.

און רײדנדיק, זײַנען זײ בײדע אין דער צװײטער שטוב אַרײַן.

דער עולם איז האַלבלעך געװען אין הױף בײַם שפּײַכלער די תּבֿואה אָפּװעגן, אין דער שטוב זײַנען נאָר געװען די אורחים, װאָס זײַנען געקומען בײַ נאַכט מיט תּבֿואה אין שטוב אַרײַן. און נאָך צװײ שטאָטישע מעקלערס, אײנער אַ ייִד אין אַ גױיִש היטל, מיט אַ קראַגנדל און אַ קורץ רעקל און מיט אַ שטעקן אין דער האַנט — דאָס איז געװען „קאָזעק", דער פּריצישער מעקלער, ער איז געװעזן געשיקט פֿון דער צוקערניע פֿון אַ פּריץ צו ר' יחזקאלן. בײַ יעדן װאָרט, װאָס ער האָט געזאָגט, האָט ער דערמאָנט דעם פּריץ מיט דער צוקערניע. דער צװײטער איז געװען ר' כאַצקל עפּשטײן, אַ ייִד אַ חסיד, אַ מאָל אַלײן אַ סוחר, הײַנט אַן אָפּגעקומענער, אַ מעקלער איז ער געװאָרן נאָר איבערן נאָמען עפּשטײן: עפּעס דער נאָמען פּאַסט צום געשעפֿט. ער טראָגט אַ באַשטענדיק באַפֿלעקטע און צעריסענע קאַם־זײַדענע קאַפּאָטע, װאָס האָט נאָך נישט דעם נגידישן גלאַנץ אָנגעװאָרן.

ר' יחזקאל האָט די ייִדן שלום־עליכם אָפּגעגעבן, און אײדער זײ האָבן נאָך אָנגעהױבן אַ װאָרט אַרױסצורײדן, האָט ער זײ צום כּיור געשטופּט נאָך זיך, אַז זײ זאָלן זיך װאַשן צום עסן. דענצמאָל איז אין שטוב אַרײַן אַ הױכע, דיקע ייִדענע אין אַ ברײטער שירץ. דער דיקער באַנד פֿון אירע שליסעלעך קלינגען און זאָגן אָן, אַז זי קומט, און אַז די בריליאַנטענע אױרינגלעך בלאַנקען אין אירע אױערן. זי האָט אַ רײן, װײַס טישטעך איבערן אָנגעשריבענעם טיש געלײגט, און זאָגנדיק צו די מאַנספּאַרשױנען מיט אַ ברײט באַלעבאַטישן קול: ר' טובֿיה, װאַשן, ר' נאָטע שאָכלינער, װאַשן — האָט זי צום טיש געגרײט.

די אורחים האָבן זיך געלאָזט שטופּן צום כּיור. פֿון הינטן איז געגאַנגען דער מעקלער עפּשטײן. מלכּהלע האָט ברױט אױפֿן טיש אױפֿגעלײגט, דער עולם האָט זיך אַרום טיש געזעצט. פֿון דער קיך האָט זיך געטראָגן דער ריח פֿון געפּרעגלטע ציבעלעס און די פּאַרע פֿון רױטן בוריקע־באָרשטש, װאָס האָט דערמאָנט פֿון פּסח און האָט געװעקט די תּאװה צום עסן. עפּשטײן איז געזעסן בײַם טיש, װי אײנער פֿון די אורחים, האָט געגעסן און געזאָגט גלײַכװערטלעך. דער צװײטער מעקלער, קאָזעק, איז געזעסן אין אַ װינקל אױף דעם אָנלענען פֿון שטול און זיך די װאָנצעס געדרײט. ער איז געזעסן אױף אַזאַ אַרט, אַז מען װיל האָט מען געקענט מײנען, אַז ער זיצט יאָ בײַם טיש, און אַז מען װיל, קען מען מײנען, אַז ער זיצט נישט בײַם טיש. ער האָט געקוקט אױף עפּשטײנען פֿון דער הױך. נאָר די דינסט, װײַזט אױס, האָט זיך טועה געװען און אים געמוזט רעכענען, אַז ער זיצט אױך בײַם טיש, װאָרעם זי האָט פֿאַר אים אױך אַנידערגעשטעלט אַ טעלער. ער, הײסט עס, האָט זיך אױך טועה געװען און צוגערוקט זיך צום טיש, עסנדיק אױך אױף אַזאַ אַרט, אַז מען װיל קען מען מײנען, אַז ער עסט בײַם טיש, און אַז מען װיל קען מען מײנען, אַז ער פֿאַרזוכט נאָר...

אין הױף איז איצט גאָר אַן אַנדער לעבן. אַ פֿאַר־פּורים־טאָג. דער װינטער איז נאָך אױף דער ערד, אָבער דער פֿרילינג שמײכלט שױן פֿון הימל אַראָפּ, און פֿון אַלע פֿיר זײַטן װעלט. דער לאַנג־געפֿרױרענער שנײ, װאָס איז דורכן װינטער אַ צװײטע ערד געװאָרן, צערינט און צעגײט װי שנײ אין װאַסער. דער זונס ליכטיקע טעכטער — די שטראַלן — בלאָנדזשען אין דער בלאָטע אַרום. אין הױף איבער די קעפּ פֿליִען טױבן אַהין און צוריק, קומען אױף דער ערד אַראָפּ, כאַפּן אַ קערנדל האָבער און מיט אַ גדולה פֿאַרשפּרײטן זײ זײערע װײַסע פֿליגל און מאַכן פּליטה. אין הױף זײַנען קערנער האָבער פֿאַרװאָרפֿן, דער הױף איז אין שפֿע אײַנגעטונקט... און הינער דרײען זיך, פּיקן די קערנדלעך און װאַרפֿן זיך יעדן פֿאַר די פֿיס. בײַם שטאַל אױף אַ קײט, אונטער אַ בײַדל ליגט בורעק, אַ גרױסער קודלעװאַטער הונט. ער שטעקט זײַן דיקן קאָפּ אַרױס און װאַרט אױף אַ באַפֿעל. אין הױף, װי אין ישעיהו הנבֿיאס צײַטן, דרײען זיך אַרום אַ װײַסע ציג מיט געדרײטע הערנער און אַ נידעריקער שעפּס, װאָס זײ האָבן צוזאַמען שותּפֿות געמאַכט און ציפּן צוזאַמען פֿון די בינטלעך הײ, װאָס ליגן אױף דער פֿור אין מיטן הױף.

אױף דער צװײטער זײַט הױף ליגן אײַנגעפֿרױרענע ברעטער און קלעצער, אױף דער האַלב אײַנגעזונקען אין שנײ. יונגען קריכן איבער די קלעצער, דערגרײכן ביזן שפּײַכלער. די טירן פֿון שפּײַכלער שטײען אָפֿן, און פֿאַר די טירן שטײט אַ גרױסע װאָג. אײנער לײגט אַרױף געװיכט אױף דער װאָג, און דער „שרײַבער" (אַ יונגער־מאַן אין אַ פּעלצל און אין אַ פֿוטערנעם קאָלנער) האַלט אַ ביכל אין דער האַנט און שרײַבט די געװיכט אין ביכל אַרײַן. דורך דער אָפֿענער פֿאָרטקע קומען אַרײַן צו פֿאָרן אײן פֿור נאָך דער צװײטער, מען נעמט זעקלעך אַראָפּ, מען װעגט אָפּ, און מען טראָגט זײ אין שפּײַכלער אַרײַן.

נאָטע, דער יונג בײַ די פֿערד, אַ הױכער ברײט־בײניקער, פֿון ד' יחזקאלס „גװאַרדיע", מיט אַ שװאַרץ, אָפּגעברענט געזיכט, מיט ליכטיקע צװײ גרױסע אױגן, װאָס קוקן פֿון דער װײַטנס װי צװײ שטורקאַצן, פֿירט אַרױס פֿון שטאַל צװײ הױכע פֿערד, בולאַנעס. אײנס פֿון די פֿערד האָט אױפֿן שטערן אַ שװאַרצן רונדן פֿלעק, װאָס האָט פֿון צװישן זײַן גרױען שאָקאָלאַד־קאָליר װי אַ שװאַרץ אױג געשײַנט. די האָר בײַם האַלדז זײַנען בײַ בײדע פֿערד געװען צעקעמט און אײַנגעפֿלאָכטן אין פֿלעכטלעך. די האָבער־קינדער זײַנען געװען די ליבלינגען פֿון ר' יחזקאלן. זײ האָבן אים פֿאַרשטאַנען, האָבן געװוּסט, װען דער װעג איז נױטיק. די בײַטש האָט מען נאָר פֿאַר זײ אַלס פּאַראַד געהאַלטן. עס איז נאָך נישט געװען דער פֿאַל, אַז זײ זאָלן אים שבת אין װעג איבערלאָזן. זײ האָבן עפּעס װי געפֿילט, װען עס איז פֿרײַטיק און מען דאַרף זיך אױף שבת אַהײם אײַלן. ער האָט זיך געקענט אױף זײ פֿאַרלאָזן. און װען זײ פֿלעגן אַזאַ שטיקל באַװײַזן, האָט ער זײ אַלײן מיט זײַן האַנט געגלעט...

געזאָגט האָט מען, אַז ר' יחזקאלס פֿערד זײַנען נשמות פֿון אַלטע בעלי־חובֿות, װאָס זײערע װעקסלען ליגן נאָך בײַ אים אין שאַנק, און זײ קענען נישט קײן רו אין קבֿר האָבן, ביז זײ װעלן אים דעם חובֿ נישט אָפּצאָלן...

נאָטע האָט געטראָגן זײַן װינטערדיק קורץ פּעלצל מיט לאַנגע לעדערנע שטיװל און אױפֿן קאָפּ דאָס זעלנערישע רונדיקע פֿוטערן היטל, אױף װעלכן עס האָט נאָר דאָס בלעכל געפֿעלט. און מיט אַ מין רחבֿותדיקײט האָט ער זײַנע חבֿרים צוגעפֿירט צום װאָגן, זײ די כאָמעטעס מיט די מעשענע קאַנטן אױף די העלדזער אָנגעטאָן, און מיט דעם נײַעם געשפּאַן אױסגעצירט. דערנאָך האָט ער די בלױע בענדערנע לײצעס בײַם דישל פֿאַרבונדן און ער האָט זיך גענומען צום געזעס. אַנטעק האָט פֿון בױדעם די האָקעס מיט די שטריק אַראָפּגענומען און זײ אונטערן געזעס פֿאַרפּאַקט. אַרײַנגײענדיק אין שטאַקן, האָט דערװײַל נאָטע אין פֿענצטער פֿון דער קיך אַן אױג געװאָרפֿן, זײַן אױג האָט זײַן שליחות ערפֿילט, און באַלד נאָך אים האָט זיך נאָכגעלאָזט יענטע דאָס דינסטמײדל. דאָס רױטע, געזונטע בלוט, װאָס האָט אין אירע דיקע, פֿלײשיקע הענט גערונען, האָט דורך דעם צעריסענעם קאַפֿטן אַרױסגעשפּראָצט. אירע שװאַרצע לאָקן איבערן רױטן געזיכט און די שװאַרצע אױגן מיט די שװאַרצע, שאַרפֿע ברעמען אין איר יונג־בלוטיק געזיכט האָבן װערטער גערעדט — „פֿײַער און פֿלאַם“. זי איז פֿלינק אַרײַן אין שטאַל נאָך נאָטען, און נישט רײדנדיק קײן װאָרט, האָט זי פֿון אונטערן קאַפֿטן אַ האַלבע געקאָכטע הון אַרױסגענומען און אים דערלאַנגט.

נאָטע האָט עס צוגענומען, עפּעס װי עס קומט אים דאָס.

זי האָט נאָך געװאַרט...

ער האָט געװוּסט אױף װאָס...

און װײַל זי האָט געװאָלט, װיל ער דװקא נישט. זי הײבט אױף אַ שטרױ און מאַכט זיך אַרױסגײענדיק.

איצט װיל ער. ער כאַפּט זי אָן, נעמט זי פֿעסט אַרום מיט בײדע הענט, און האַלטנדיק אין די אָרעמס די בײַטש, זאָטלט ער איר אָן אַ גראָבן קוש אױף דער באַק.

— נו, זאָלסטו אַזױ לעבן, אױב דו װעסט מיט מיר חתונה האָבן — זאָגט זי צו אים, אַװעקנעמענדיק איר געזיכט.

— פֿלינקער, די באַלעבאָסטע גײט, כאַפּ... — מאַכט ער צו איר און שטופּט זי אַרױס.

זי דערשרעקט זיך, כאַפּט זיך אױף, אָבער באַלד איבערצײַגט זי זיך, אַז ער האָט זי אָפּגענאַרט, בלײַבט זי שטײן בײַ דער שװעל פֿון שטאַל:

— צעברעכן זאָלסטו די הענט און פֿיס אױפֿן װעג! — זאָגט זי מיט אַ שעלמיש געלעכטער אַרױסלױפֿנדיק.

— דו, סוקע אײנע — לאָזט ער זיך נאָך נאָך איר.

דאָס שרײַבערל בײַ דער װאָג, באַמערקנדיק װי זי לױפֿט אַרױס פֿון שטאַל, װינקט ער צו אַנטעקן דעם הױפֿװעכטער.

— פּשאַ קרעװ — לאָזט זיך אַנטעק נאָך איר.

זי שטעקט אַרױס אױף זײ די צונג און װערט פֿאַרשװוּנדן אין הױז פֿון דער קיך.

אַ קנאַק פֿון נאָטעס בײַטש און אַן עזותדיק רעשן פֿון רעדער האָבן צו װיסן געגעבן, אַז די פֿור שטײט שױן פֿאַר דער טיר געשפּאַנט.

און באַלד האָט מען אָנגעהױבן צו טראָגן פֿון שטוב אױפֿן װאָגן פּעקלעך און פּעקלעך. ר' יחזקאל רירט זיך נישט אין װעג אַרײַן אָן צדה־לדרך. ר' יחזקאל האָט זיך געװיזן אין גרױסן, ברײטן שאָפּנפּעלץ, דעם װינטערדיקן פּאַלטאָ מיט די ברײטע אַרבל האָט מען איבערן געזעס געלײגט (װאָרעם אַ טאָג איז געװען אַ שײנער, דער פֿראָסט האָט געלאָזט, און די זון האָט אין הימל געלאַכט), נאָך אים זײַן װײַב מלכּהלע — מיט אַ ברכה אױף די ליפּן, און חבֿרה קינדערלעך, קלײנע און גרױסע, טײל האַלטנדיק אין די הענט גמרות — מיטגענומען אין חדר אַרײַן נאָכן אָנבײַסן, קלענערע — בײגל מיט פּוטער, נאָך טײל האָט דער באַהעלפֿער אונטערגעשטופּט: „אין חדר אַרײַן". די קינדער אָבער, מערסטנטײל אין פּעלצלעך אָנגעטאָן, װאַרטן אַרום דער פֿור.

— זײדעשי, זאָל דער זײדעשי פֿאָרן געזונטערהײט!

— בלײַבט געזונט און לערנט מיט חשק! — האָט זײ דער זײדע איטלעכן באַזונדער די האַנט געגעבן, פֿון דער הױזן־קעשענע אַ גרױסן בײַטל אַרױסגענומען און די קינדער לעצטגעלט געטײלט.

פֿון דעם פֿענצטער פֿון צװישן די צװײ געהאָפֿטענע גאַרדינען האָט אַ מײדלס געזיכט אַרױסגעשײַנט. דאָס האַלבע געזיכט, אַן אײדל גערײטלטע באַק מיט אַ שװאַרצן זײַדענעם לאָק און מיט אַ בלױען באַנד פֿאַרבונדן, האָט אײדל און אַריסטאָקראַטיש פֿון דער װײַטן צום פֿאָטער אַהין געשאָקלט:

— פֿאָר געזונטערהײט, טאַטעשי!

ר' יחזקאל איז אױפֿן װאָגן אַרױף. זיצנדיק אױפֿן װאָגן, האָט ער נאָך עפּעס מיט ר' טובֿיהן, זײַן מענטש, גערעדט, געזעגנט זיך, און אַהין געשאָקלט צו מלכּהלען: בלײַב געזונט, בלײַב געזונט! דערנאָך צום מײדלס ליכטיקן געזיכט: בלײַב געזונט, לאהלע! און צו די אײניקלעך פֿון װאָגן אָנגעזאָגט

— איר זאָלט באַגערן צו לערנען!

אין אַ װינקל איז יענטע געשטאַנען. אירע הענט האָט זי אױפֿן האַרץ פֿאַרלײגט און געקוקט אױף נאָטען, װי ער זיצט זיך שטײַף און שטאַרק אױף דעם קאָרשל אין זײַן קורץ פּעלצל, און דאָס ממזרישע װױלעשע היטל װינקט ער אַראָפּ צו איר. ער האַלט די לײצעס אין דער האַנט, גרײט אין דער װעלט זיך צו לאָזן, װי זײַנע פֿערד, די חבֿרים, װאָס קענען נישט אײַנשטײן און האַקן מיט זײערע פּאָדקאָװעס אױף די שטײנער.

יענטע האָט געשמײכלט.

נאָטעס אַ קנאַל פֿון דער בײַטש האָט איר אַ גרוס אָפּגעגעבן: בלײַב געזונט, יענטע!

די סאָפּנדיקע פֿערד האָבן זיך אין דער װעלט געלאָזט, אױסמײַדנדיק דאָס שטילע, רויִקע, פֿרימאָרגנדיקע שטאָטגעסל — און נאָטע מיטן זעלנערישן היטל איז ערגעץ פֿאַרשװוּנדן געװאָרן...

אין דער שטוב בײַ ר' יחזקאלן איז איצט שטיל. דער עולם האָט די געשעפֿטן אָפּגעמאַכט. די פֿרעמדע, װאָס זײַנען בײַ נאַכט געקומען, האָבן זײערס פֿאַרקױפֿט, אײַנגעשפּאַנט און אָפּגעלאָזט זײער אָרט אַנדערע סוחרים, װאָס װעלן קומען בײַ דער נאַכט. די גרױסע קאַנאַפּע זעט זיך ערשט איצט אַרױס מיט איר לעדערנעם, אַלטמאָדישן איבערציִער און מיט אַלע אירע גריבער און בערגער, װאָס זײַנען אין איר. דער לאַנגער טיש אין מיטן שטוב איז באַשריבן מיט קרײַד, דער שװאַרצער אױװן איז באַשריבן, די הױכע שאַנק איז באַשריבן און אַלע שטולן און בענק זײַנען „אָנגערעכנט", און די רעכענונגען אױף טיש און בענק, אױף שראַנקען און װענט זעען אױס װי כּלי־זײן, װאָס די זעלנער האָבן זײ איבערגעלאָזט אױפֿן שלאַכטפֿעלד און זײַנען אַנטלאָפֿן פֿון זײ. און די רעכענונגען קוקן אײנע די צװײטע אָן, און קריגן זיך, און שטעכן אײנע דער צװײטער די אױגן אױס...

באַלד זײַנען אַרײַנגעקומען צװײ נידעריקע, פֿעטע יונגע־מאַנטשיקלעך כאַצקל און בערל, מיט נידעריקע, רונדיקע בײַכלעך. די משפּחה־גריבעלעך בײַ זײערע װינקלנעזער זאָגן אױס, אַז זײ זײַנען ברידער. ר' יחזקאלס שװעסטערקינדער. אַ מאָל זײַנען זײ צװײ יונגע לײַטלעך אױף קעסט געװען — הײַנט זײַנען זײ אױך נאָך קעסט־יונגע־לײַטלעך — נאָר זײ דרײען זיך שױן אין שטוב אַרום. משפּחה מיטן שטוב, קומען זײ נאָכן אָנבײַסן צולײגן זיך אױף דער קאַנאַפּע, פֿאַר מיטאָג.

בײדע מיט אַ מאָל, װי עס פּאַסט פֿאַר צװײ ברידער, האָבן זײ זיך בײַנאַנד אױף דער קאַנאַפּע אַרױפֿגעלײגט. די פּאַלטאָס אױסגעטאָן, קונציק זײ פֿאַר קישעלעך געמאַכט אין אונטער די קעפּ זיך אַרונטערגעלײגט. צו ערשט האָבן זײ זיך אין דער שטיל, אַזױ װי עס װאָלט זײ אַ שאָד זײַן אױף דעם אַ װאָרט אױסצוניצן: געשטופּט זיך, געשטױסן זיך. יעדערער האָט פֿאַר זיך דעם אָנלענער געװאָלט. נאָר אַזױ װי זײ האָבן זיך אָן װערטער געקריגט, אַזױ האָבן זײ אױך אָן װערטער צװישן זיך שלום געמאַכט. אײנער האָט דעם אָנלענער גענומען, און דער צװײטער האָט זיך צו זײַנע פֿוסנס געלײגט.

כאַצקל, דער עלטסטער ברודער, האָט קונציק זיך געקראַצט מיט אײן פֿינגער אין זײַן געל בערדל און האָט זיך פֿאַרטראַכט אױף אַ רעכענונג, װאָס איז אים קעגן איבער פֿאַר די אױגן געשטאַנען

7 מאָל 38, װיפֿל האָבן מיר, האַ, בערל?

נאָר בערל האָט אים מיט דער נאָז אָפּגעענטפֿערט. האָט זיך כאַצקל מישבֿ געװען, זיך צו דער װאַנט אױסגעדרײט, און עפּעס װי װעלנדיק אָפּטאָן בערלן, האָט ער אױך דאָס זעלבע געטאָן...

קאַפּיטל צװיי: אַ הײַזל בײַ דער װײַסל

אײנס אַלײן און פֿאַר זיך אַלײן שטײט זיך אַ הײַזל אין טאָל צװישן צװײ הױכע בערג, װאָס לאָזן זיך הױך און װײַט אין דער װעלט אַרײַן, בײַם ברעג פֿון טײַך װײַסל. װינטער איז עס. גאָטס װעלט איז אין גאַנצן אין שנײ פֿאַרטרונקען. אונדזער הײַזל, װי אַן אַלטער באַלעבאָס אין תּכריכים, שטײט זיך בײַם ברעג, קוקט זיך צו צום פֿאַרפֿרױרענעם טײַך, זײַן שכן, און עס שװײַגט, ביז דער טײַך װעט צו תּחית־המתים אױפֿשטײן. דערװײַל איז דער טײַך געשטאָרבן, געפֿרױרן און מיט אַ װײַסן קיטל אײַנגעהילט. ראָבן פֿליִען אױף זײַן ברײט און לענג, שטעלן זיך אױף דעם טײַכס רוקן און לעכערן זײַן אָפּגעטאָקטע דעקע. טײל מאָל גײט אַ מענטש איבערן טײַך, און דעם מענטשנס פֿיס טוקן זיך אין דעם װײַסן, טיפֿן שנײ. און פֿון בײדע זײַטן הײַזל זעען אױס די הױכע בערג, װי שטיקער געפֿאַלענע פֿליגלען פֿון אַן אָדלער, װאָס ליגן אײנער אױפֿן צװײטן, אָדער װי שטיקער געפֿרױרענע װאָלקן װאָלטן געפֿאַלן אײנס אױפֿס צװײטע. אױף די רוקן בערג קריכן נידעריק שנײ־בױמלעך; אײן בױמל, באַדעקט פֿון קאָפּ ביז די פֿיס אין שנײ, האָט זיך אױפֿן שפּיץ באַרג אַרױפֿגעכאַפּט. עס שטײט אײנס אַלײן אין דער הױך און עס קוקט זיך װײַט און ברײט אין דער װײַסער װעלט... בײַם ברעג פֿון טײַך, צופֿוסנס דעם באַרג און צוקאָפּנס דעם טײַך, שטײט אַ שרענגע בײמער, אײנס נאָכן אַנדערן מיט שנײ באַדעקט, װעלכע זעען אױס װי װײַסע עדות, װאָס שטײען און היטן דעם ריזיקן מת, דעם טײַך...

אין דעם הײַזל זיצט אַ משפּחה פֿון יאָרן לאַנג. דאָרט לעבט מען מיט זיך און מיטן טײַך, דעם שכן. „חײם איבערפֿירערס" הײסט דאָס הײַזל הײַנט. אַ מאָל מיט אַ דרײַסיק יאָר צוריק האָט עס געהײסן „משה איבערפֿירערס", און אפֿשר אין צװאַנציק יאָר אַרום װעט עס גאָר הײסן „דוד איבערפֿירערס". נאָר עס איז נישט קײן חילוק, דער נאָמען טױשט זיך נאָר מיט די יאָרן. אָבער דאָס הײַזל, דאָס װאַסער און דער נאָמען „איבערפֿירער" בלײַבן ביז איצט. דער הײַנטיקער „איבערפֿירער" הײסט חײם און איז אַ ייִד פֿון אַ יאָר פֿופֿציק, אַ הױכער און אַ דאַרער. דאָס פּנים אױסגעצױגן און די װײַסע באָרד אױסגעצױגן, און דער הױכער געקנײטשטער שטערן איז אױסגעצױגן. אַ װאַסערקינד, אױפֿגעצױגן געװאָרן בײַם װאַסער, און װער װײסט אױב זײַן קבֿר װעט נישט זײַן אין װאַסער. נו, װעט עס אין װאַסער גופֿא נישט זײַן, על־כּל־פּנים װעט עס זײַן בײַם װאַסער. און װעט אַ געװיסער קומען, װעט אים דאָס װאַסער פֿון קבֿר אַרױסנעמען און מיטפֿירן אים מיט זיך קײן דאַנציק, אַזױ װי עס האָט מיט זײַן פֿאָטער און מיט זײַן זײדן געטאָן... און װאָס איז דער אונטערשײד, צי מיט דער ערד, אָדער מיטן װאַסער אױסגעמישט צו װערן? די ערד איז טױט, זי שװײַגט תּמיד און שטײט תּמיד אױף אײן אָרט, דאָס װאַסער לױפֿט, אײַלט זיך אין דער װעלט אַרײַן, עס לעבט כאָטש...

משפּחה מיטן װאַסער איז ער שױן פֿון לאַנג. דאָס װאַסער דאַרף יעדעס יאָר אַ מענטש, און זײַן משהלע איז שױן פֿון לאַנג מיטן װאַסער געװאָרן אױסגעמישט, און דרעמלט דער „איבערפֿירער" אַ מאָל שבת נאָכן מיטאָג בײַם ברעג אײַן, און אַ כװאַליע קומט צו לױפֿן און רױשט, דאַכט זיך אים, אַז משהלע מיט זײַנע חבֿרים, די כװאַליעס, זײַנען אים געקומען װעקן...

זומער ציט ער די פּרנסה פֿון װאַסער, אַ גאַנצע װאָך איז ער אױף דעם שיפֿל, און זײַן לײַװנט שפּאַלט און שײדט אָפּ אײן הימל פֿון צװײטן. . . שבת. דאָס װאַסער — פֿירט זיך ייִדישלעך, עס האַלט מיט שבתים און יום־טובֿים, שטיל איז עס, עס קושט אײן כװאַליע די צװײטע, און ער מיטן װײַב זיצן פֿאַר דער טיר. ער זאָגט פּרק, דאָס װײַב לײענט אין „צאינה־וראינה", און זײ דערצײלן די כװאַליעס גאָטס װוּנדער, און יעדער כװאַליע כאַפּט אַ װאָרט און מאַכט פּליטה. װינטער איז דער טײַך געפֿרױרן, צוגעדעקט אין זײַן שײד. דאָס הײַזל איז פֿאַרשנײט, פֿאַרשאָטן פֿון קאָפּ ביז צו די פֿיס. פֿון דעם בלומען־פֿאַרקאָװעטן פֿענצטערל שטאַרט אַרױס דעם איבערפֿירערס אַן אױג און באַטראַכט דעם שותּף, דעם טײַך, װי ער איז צוגעדעקט, געפֿרױרן. דער איבערפֿירער קוקט און קרעכצט. צװײ זײַנען געפֿרױרן: דער טײַך אונטערן אײַז און דער איבערפֿירער אין זײַן הײַזל. און װען דאָס װאַסער רײַסט זיך פֿון הינטער זײַן דעקע אַרױס און לעבט אױף, דענצמאָל קריכט פֿון זײַן װינטערדיקן קבֿר אױך דער איבערפֿירער אַרױס, האָט הנאה פֿון זײַן שותּף, װאָס איז צו תּחית־המתים אױפֿגעשטאַנען, און ער שמירט אױס זײַן שיפֿל מיט סמאָלע.

בײַ נאַכט. די געגנט איז אַרום שטיל. דער הימל קוקט מיט ליבשאַפֿט אױף דער װעלט, װי אַ טאַטע אױף זײַן הױזגעזינד. די פֿעלדער זײַנען מיט שנײ באַדעקט, און די בערג זײַנען װי טױטע ריזן אין זײערע תּכריכים. דענצמאָל שימערט פֿון איבערפֿירערס פֿאַרקאָװעטן פֿענצטערל אַ שטראַל ליכטיקײט אַרױס און דרינגט ערגעץ װוּ אין דער װעלט אַרײַן. װײַט ערגעץ בלאָנדזשעט אַ פֿוסגײער, ער דערזעט דעם שטראַל, װעלכער פֿירט אים גלײַך צום פֿענצטער פֿון הײַזל די נאַכט איבערצונעכטיקן.

עס איז נאָך װינטער. מיט שנײ אַרום איז אַלץ נאָך באַדעקט, נאָר דאָך קוקט שױן גאָט פֿון דער הױך מיט קלאָרע אױגן אַראָפּ. די זון איז איבער די גרױע װינטערדיקע װאָלקן פֿאַרשפּרײט, און אירע שטראַלן לעכערן די װינטערדיקע דעקע. אױף די אַרומיקע בערג צעגײט דער שנײ קלאָר, רײן; קײן מענטשנס פֿוס האָט נאָך נישט זײער רײנע װײַסקײט באַרירט, און גאַנצע שטראָמען צעגאַנגענער שנײ לאָזן זיך גלעטנדיק פֿון די בערג אַראָפּ און פֿאַלן אין דעם האַלב־געפֿרױרענעם טײַך אַרײַן. דאָס אײַז איבערן װאַסער איז רײן און דורכזיכטיק, און דאָס װאַסער קוקט דורך אים, װי דורך אַ קלאָרער שױב אַרױס. טײל מאָל װאַרפֿט זיך אַ פֿיש אַרױף, האַקט אױף די שױב מיטן װײדל, װאַרפֿט אַ בליק אױף גאָטס פֿרײַער װעלט און פֿאַר גרױס גדולה, אַז די מאַמע, דאָס װאַסער, װעט באַלד פֿון זיך די שױב אַראָפּװאַרפֿן, לאָזט ער זיך טיף נאָרקענדיק אין װאַסער אַרײַן די בשׂורה די חבֿרים אָנצוזאָגן. און אַלץ אַרום איז באַהאָפֿטן אײנס מיטן צװײטן, אַלץ האָט דער שנײ צוזאַמענגעגאָסן. קלאָר, רײן, העל, נאָר אײן שװאַרצער פֿלעק שטערט די װײַסע שנײװעלט — דאָס הײַזל, װאָס עס שטײט זיך אײנס אַלײן אין טאָל.

די חײמטע גײט מיטן עמער צו דעם ברונעם, װאָס איז הינטער דעם הײַזל, מיט אַ מאָל דערזעט זי פֿון דער װײַטנס ר' יחזקאלס פֿור. זי האָט באַלד די פֿערד דערקאָנט, און זי האָט צום מאַן דורכן פֿענצטער אַרײַנגעקלאַפּט.

— חײם, דער סוחר פֿון די טראַטװעס פֿאָרט.

— געמאַכט װי אַ חכם, אין אַ פּאָר שעה אַרום װאָלט פֿונעם האָלץ קײן לעק ניט געבליבן — האָט חײם אָפּגעענטפֿערט, אַרױסגײענדיק אױף דער שװעל פֿון דער טיר.

און װאָר איז עס. צװישן די װײַסע פֿעלדער שװאַרצט זיך דער װעג און אױפֿן װעג לױפֿן צװײ גרױע פֿערד, װאָס קומען װאָס אַ מאָל נעענטער.

באַלד איז נאָטע מיט אַ קנאַל פֿון דער בײַטש צום הײַזל צוגעפֿאָרן. די פֿערד זײַנען געװען צעהיצט, פֿאַרסאָפּעט. ר' יחזקאל, אָנגעטאָן אין זײַן דיקן שאָפּנפּעלץ, איז פֿון דער פֿור אַראָפּ פֿרעגנדיק:

— נו, װאָס מאַכן דאָרט מײַנע העלצלעך?

— מיר האָבן געטאָן װאָס מיר האָבן געקענט. מען האָט נאָך אַ מאָל מיט שטריקאַװעס געבונדן, מיט ברעטער צוזאַמענגעקלאַפּט און מיט גראָבע שטריק צום ברעג פֿאַרפֿעסטיקט, אָבער װער װײסט? שפּיל זיך דיר מיט איר — האָט חײם אַרױסגעלאָזט מאַכנדיק מיט די הענט, װי ער װאָלט דערמיט געװאָלט געבן פֿאַרשטײן די גבֿורה פֿון איר, פֿון זײַן װײַסל.

ר' חײם איז צוגעגאַנגען צו ר' יחזקאלן און האָט אים אָפּגעשטעקט שלוב־עליכם, און ר' יחזקאל איז מיט אַן אַראָפּגעלאָזענעם קאָפּ אין שטיבל אַרײַן.

אין דעם קלײנעם רויִקן שטיבל זײַנען געשטאַנען צװײ הױכע בעטן, פֿול אָנגעלײגט ביז אין האַלבן באַלקן מיט דעקן, אין װעלכע עס האָט זיך אױפֿגעהאַלטן די פֿעדערן פֿון די אַלע גענדז און קאַטשקעס, װאָס די ייִדענע האָט צײַט נאָך איר חתונה יעדן פֿרײַטיק געשאָכטן — אױף אױסשטײַער פֿאַר שװעסטערקינדער אױף חתונות. פֿון דעם קלײנעם שױבן־שענקל, װאָס איז געשטאַנען אין אַ װינקל שטוב, האָבן רױטע עפּל אַרױסגעקוקט, װעלכע האָבן פֿאַרשפּרײט אַן עפּל־געשמאַק אין דעם קלײנעם דאָרפֿישן שטיבל.

ר' יחזקאל האָט זיך בײַם טיש אַװעקגעזעצט. פֿאַר עגמת־נפֿש האָט ער דעם שאָפּנפּעלץ נישט אױסגעטאָן און האָט צום פֿענצטערל אַרױסגעקוקט. אַרום איז נאָך שטיל, נאָר פֿון גאַנץ װײַט הערט זיך אַ מין גיסן. דאָס זאָגט אָן שלעכטע בשׂורות. פֿון ר' יחזקאלס ברוסט האָט זיך אױס געװױנהײט אַ „רבונו־של־עולם" אַרױסגעריסן.

נאָטע איז אַרײַן אין שטוב און האָט עפּעס דאָרט בײַ דער טיר געזוכט. די חײמטע האָט זיך מיט אים געקריגט, װעגן האָלץ האַקן. באַלד האָט אַ פֿײַערל געקנאַקט אין קיך — אַ יײַכל פֿאַרן סוחר אָפּצוקאָכן. די חײמטע בײַ דער קיך זעט, אַז דער סוחר זיצט פֿאַרקלערט בײַם טיש, הײבט זי אים אָן צו טרײסטן.

— זאָרגט נישט, סוחר, װעגן די טראַטװעס, גאָט װעט העלפֿן און װעט אײַער סחורה פֿון װאַסער ראַטעװען.

ר' יחזקאל האָט זיך אומגעקוקט און דערזען די חײמטע. זי, אַ ייִדענע, טרײסט אים, האָט ער זיך פֿאַר זיך אַלײן פֿאַרשעמט, און איז אַרױס אין הױף.

— פֿירט מיך, ר' חײם, צום געהילץ — האָט ער צו חײמען געזאָגט, טרעפֿנדיק יענעם צװײ עמערס װאַסער טראָגן. — נאָטע, קום מיט.

חײם האָט די עמער אין שטאַל געטראָגן. אַלע דרײַ זײַנען הינטערן הײַזל צום געהילץ אַרונטער.

אַז מען האָט נישט געװוּסט, האָט מען נישט געקענט באַמערקן, אַז דאָרט ליגט האָלץ. האַלבלעך איז עס אין אײַז אײַנגעפֿרױרן, און פֿון אױבן איז עס מיט װאָס צוגעדעקט. נאָר לאַנגע ברעטער זעען זיך װוּ־נישט־װוּ אַרױס, און לאַנגע דיקע שטריק זײַנען אָנגעבונדן אָן דיקע בױמער, װאָס שטײען בײַם ברעג.

— אַ שלעכט, אַ שלעכט געשעפֿט — ברומט ר' יחזקאל פֿאַר זיך און מעסט מיט דעם שטעקן אין דער לופֿט לױט דעם אױג, װיפֿל אײל װײַט קען דאָס געהילץ ליגן פֿון ברעג.

— מען מוז קײן יאַנאָשעץ גײן פּױערים שאַפֿן, װאָס מער פּױערים, און אַזױ װי דאָס אײַז װעט נאָר אָנהײבן זיך רירן, מוז מען דאָס געהילץ פֿון װאַסער אַרױסנעמען. װיפֿל עס לאָזט זאָל קאָסטן, פֿאַרפֿאַלן.

— װאָס דען? אַז דאָס אײַז װעט אָנהױבן רירן, װעט עס דאָס געהילץ װי אַ פֿעדערל מיטנעמען — שטימט ר' חײם מיט מיט אַ מין באַהאַלטענער גאװה אױף זײַן װאַסער.

— עס ליגט נישט װײַט פֿון ברעג. אין גאַנצן אַן אײל צװײ, דרײַ.

— מען מוז זיך צואײַלן. פֿון אױבן קומט דאָס אײַז אָן אין אַ ליאַדע מינוט — זאָגט ר' חײם שױן גײענדיק.

ר' יחזקאל האָט אים אַ פֿינף רובלדיקן געגעבן, אַז ער זאָל פֿון דאָרף אָקעװיט מיטברענגען און אַלײן איז ער צוריק אין ר' חײמס שטיבל אַרײַן.

אין שטיבל בײַ ר' חײמען האָט זיך געטראָגן אין דער לופֿט אַ ריח פֿון קאַרטאָפֿלעס מיט באָבעס (די חײמטע װײסט שױן פֿון לאַנג, אַז פֿון אירע באָב לעקן די סוחרים די פֿינגער); די חײמטע איז אין גאַנצן אין דער קיך געװען פֿאַרטאָן. נאָטע איז געזעסן אין אַ װינקל בײַ דער קיך, די שטיװל אױסגעטאָן, און האָט זיך די אָניצעס געטריקנט, שמועסנדיק דערװײַל מיט דער חײמטע װעגן אַ כּלה. — די חײמטע האָט אים אַ שידוך אָנגעשלאָגן מיט אירס אַ שװעסטערקינד פֿון יאַנאָשעץ, זײער אַ שײן, געזונט מײדל מיט אַ פּאָר הונדערט גילדן. און װעט דער סוחר איבער שבת איבערבלײַבן, װעט זי איר שװעסטערקינד אַהערברענגען.

נאָטע איז געזעסן און האָט דעם שמועס ערנסט אױסגעהאָרכט און מיטן קאָפּ צוגעשאָקלט; געװאָלט האָט ער דערװײַל בײַ דער אַלטער אַ גוט מיטאָג אױסנאַרן. ער האָט זײַן עסק פֿאַרשטאַנען. די אַלטע איז באַלד צו אים משפּחהדיק געװאָרן. ר' יחזקאל איז אַרײַנגעקומען, איז דער שמועס איבערגעהאַקט געװאָרן.

ר' יחזקאל האָט שױן געפֿונען דעם טיש געדעקט מיט עפּעס אַ מין מאָדנער צװעל, װאָס זעט אױס צו זײַן אַ קאָלדרע אױף די בעטן, מיט אַ בלעכענעם אױסגעריבענעם לעפֿל, מיט אַ קלינגל פֿון אַ מעסער און אַ גאָפּל, אַ הײמיש געבאַקן ראַזעװע ברױט און אַ זאַלצמעסטל. ר' יחזקאל האָט זיך געװאַשן, אַ המוציא געמאַכט, און די חײמטע האָט אים אַ טעלער דערלאַנגט, פֿון װעלכע די פּאַרע דערפֿון האָט די שטוב אײַנגענומען. ר' יחזקאל האָט קנאַפּ פֿאַרזוכט, אַװעקגערוקט פֿון זיך דעם טעלער, די שירײם איז פֿאַר נאָטען געװען...

ר' יחזקאל האָט פֿלינק אָפּגעבענטשט און איז צום געהילץ אַרױס. ער האָט זיך בײַם ברעג אַנידערגעשטעלט און געװאַרט.

און איבער דער װײַט און איבער דער ברײט פֿון דער װײַסער װעלט האָט זיך זײַן אױג פֿאַרװאָרפֿן. דאָס װאַסער לױפֿט פֿון די בערג און עס גיסט זיך איבערן אײַז. פֿון דער װײַטנס הערט זיך אַ קנאַק. אַ שטיק אײַז, אַ האַלבער טײַך קומט אָן און רײַסט זיך װײַטער, דאָס װאַסער רױשט שטראָמענדיק אין אַ רינע פֿון צװישן צװײ שטיקער אײַז, און מיט אַ רעש שטראָמט עס פֿון דער רינע אַרױס און עס לעכערט דאָס אײַז, אױף װעלכן עס רינט אַרױף. אַ כװאַליע װאַסער קומט אָן צו לױפֿן און גיט זיך אַ גאָס איבערן אײַז, באַלד נאָך דער כװאַליע הערט זיך אַ קנאַק; דאָס אײַז שפּאַלט זיך און אַ ריזיק שטיק פֿון אים שטעלט זיך קאַפּױער און װערט די רגע צעשמעטערט אױף שטיקלעך. דאָס װאַסער לאָזט זיך אין אַ שטאַרקן שטראָם אַרױס פֿון זײַן געפֿרױרענער דעקע, מיטשלעפּנדיק מיט זיך די הרוגים, די צעבראָכענע שטיקער אײַז, און מאַכנדיק מיט זײ אַ שפּילכל, אַ דרײדל אין קאָן, צװישן צװײ כװאַליעס, װאָס אײנע װיל די צװײטע כאַפּן און פּאַטשן זיך אין פּנים אַרײַן.

אָט שװימט שױן דאָס װאַסער און עס ברעכט דאָס אײַז בײַם ברעג, װוּ דאָס האָלץ ליגט. ר' יחזקאל הערט שױן דעם קנאַק. דאָס שטיק אײַז איז געפּלאַצט, נאָר עס רירט זיך נאָך נישט. דער באָלװאַן איז צו גרױס און צו ריזיק, אַז דאָס װאַסער זאָל אים קענען באַװעגן. דאָס װאַסער האַלט דערמיט מלחמה, עס שיקט נאָך אַ כװאַליע און נאָך אַ כװאַליע. דער באָלװאַן רירט זיך נישט. קלענערע שטיקלעך אײַז װערן אין אים צעהאַקט, צעשמעטערט און גײען אונטער, נאָר ער שטײט אָבער נאָך אַ מינוט און אונטער אים הױבט אָן בורטשען, און דאָס אײַז װערט צעטײלט אױף קלײנע שטיקלעך. אָט װײַזט זיך דאָס געהילץ. אײן טראַטװע איז אָנגעבונדן אָן דער צװײטער, און אײנע הױבט זיך, רײַסט זיך פֿון דער צװײטער. ר' יחזקאל קוקט אױף זײַן פֿאַרמעגן. עס שטײט אין סכּנה. די שטיקער אײַז פּרוּװן זיך פֿון אָרט רירן. די שטריק סקריפּען בײַ די בױמער. זײ רײַסן זיך. די לעצטע מינוט. ר' יחזקאל טרעט נעענטער צו צום װאַסער, ער שטרעקט די האַנט אױס, ער װיל אָנרירן מיט די הענט, און קוקט זיך אום, אױב מען זעט נישט די פּױערים. קײנער קומט נישט. דאָס װאַסער לױפֿט, אײַלט, דאָס אײַז פּלאַצט, — זײַן פֿאַרמעגן ראַטעװען, אױ, רבונו־של־עולם, זײַן פֿאַרמעגן ראַטעװען!

קומט אָנצולױפֿן ר' חײם מיט פּױערים אַ גאַנצע מחנה. ר' יחזקאל דערזעט זײ פֿון דער װײַטן, ער װינקט מיט די הענט. די פּױערים קומען נעענטער, טײל האַלטן העק, לאָמען, קײטן און שטריק. ר' יחזקאל קריגט מער מוט, ער לױפֿט פֿאָרױס — ער קוקט נישט אױפֿן אײַז. דאָס װאַסער איז הינטער זײַנע פֿיס, ר' יחזקאל קוקט נישט, — מיט גאָטס הילף, די פּױערים נאָך אים, מען פֿרעגט נישט אױף קײן לױן. װאָס? װען? מען דאַרף דאָס האָלץ ראַטעװען. מען כאַפּט העק אַרױף אױף די טראַטװעס, מען שנײַדט דורך די „שטריקאַװעס", מען שנײַדט אָפּ אײן טראַטװע פֿון דער צװײטער, דאָס אײַז ברעכט זיך, מען האַקט, מען ציט בײַ די שטריק, װער קוקט אױף עפּעס? מען שפּרינגט אַריבער פֿון אײן קלאָץ אױף דעם צװײטן, — פֿון ברעג ציט מען, װיפֿל מען קען, ראַטעװעט מען אַרױס אױפֿן ברעג. די אײנצלנע טראַטװעס בינדט מען מיט שטריק און מען פֿאַרפֿעסטיקט זײ שטאַרקער בײַם ברעג.

און דאָס װאַסער האָט זיך געגאָסן אױפֿן אײַז און מלחמה געהאַלטן מיט אים אַזױ אַז דאָס אױג האָט געצװײפֿלט, װאָס איז מער פֿון אױבן אױפֿן טײַך: דאָס אײַז אָדער דאָס װאַסער. מיט אַ שטראָם האָט זיך געלאָזט און געװאָרפֿן אײן שטיק אײַז אױפֿן צװײטן, און אײן באָלװאַן און מיטן קאָפּ אַרײַן אין צװײטן און יענעם צעשמעטערט אױף שטיקלעך. פּלוצלינג האָט זיך אױפֿגעהױבן אַ שטיק אײַז אין דער הױך און האָט אָפּגעהאַלטן זײַנע חבֿרים, װאָס לאָזן זיך נאָך אים; און די שטיקער אײַז זײַנען אַרױף אײנס אױפֿן צװײטן, אײנס אױפֿן צװײטן, און אַ באַרג אײַז איז אין מיטן װאַסער שטײן געבליבן, דאָס װאַסער האָט מיט דרך־ארץ געמוזט פֿאַר זײ אָפּטרעטן. נאָר באַלד האָבן די כװאַליעס װאַסער, װי זײ װאָלטן זיך אײן האַנט געמאַכט, גענומען זיך אױף אַ מאָל אַרײַן אין באַרג און אים צעשמעטערט, חרובֿ געמאַכט, און דאָס װאַסער האָט זײ אין דער װעלט געפֿירט, הײַדאַ...

דאָס װאַסער ברעכט אַלץ, און די פּױערים פֿליִען פֿון אײן שטיק אײַז אױפֿן צװײטן.

דערװײַל האָט די נאַכט זיך אָנגערוקט. פֿון אױבן איז דער הימל אין אַ כמאַרע געפֿרױרן געװאָרן, נאָר דאָס װאַסער האָט זיך װײַטער דאָס זײַניקע געטאָן, און די פּױערים האָבן אױך דאָס זײעריקע געטאָן — שײַטלעך האָלץ אין סמאָלע אײַנגעטונקט און אָנגעצונדן, און די נאַכט האָבן זײ באַלױכטן; דער עלטסטער און מיט אים די פּױערים — אײן באַלקע נאָך דער צװײטער אױפֿן ברעג אַרױסגעקריגן, און דאָס װאַסער האָט גערױשט, געװאָרפֿן זיך און דאָס האָלץ געשלעפּט צו זיך.

דערנאָך, אַז מער װי אַ העלפֿט האָלץ איז שױן אױפֿן ברעג געלעגן, האָט ר' יחזקאל זײַן פֿור געשיקט אין שטעטל אַרײַן נאָך בראָנפֿן, אַלײן איז ער צו ר' חײמען אין שטיבל אַרײַן.

בײַם טיש האָט ער געטראָפֿן אַ ייִדן אין אַ לאַנגן פֿוטער מיט אַ לאַנגער, שװאַרצער באָרד. ער איז געזעסן האַלב אַװעקגעלײגט אױף אַ שטול און געשמועסט מיט אַ בחורל פֿון אַ יאָר פֿופֿצן — מיט אַ חנעװדיק פּנימל, װאָס זאָגט מער אױס פֿון פֿאָטערס נגידישקײט װי פֿון פֿאָטער אַלײן. ער איז געװען אין אַ סאַמעטן היטעלע מיט פּאהלעך און מיט אַ זײַדן האַלדזטיכל. אַ נגידישער חן און רויִקײט איז געװען אין זײַן טאַקט, אין זײַן מינע. ר' יחזקאלן איז ער באַלד געפֿעלן. ער איז צוגעגאַנגען און די הענט אױסגעשטרעקט.

— שלום־עליכם, ייִדן.

— עליכם־שלום.

—— היגע? — האָט װער פֿון זײ געפֿרעגט, אָדער בײדע אין אײנעם.

— איך בין אַ קאָנסקע־װאָליער, מען דאַרף איבערן װאַסער — ענטפֿערט דער ייִד מיט דער שװאַרצער באָרד.

— איך בין אַ קאָזמערער, טראַטװעס אין דער װײַסל שטײען — ענטפֿערט ר' יחזקאל.

— װער? ר' יחזקאל גאָמבינער פֿון קאָזמער, אפֿשר?

— יאָ. און איר, װער זײַט איר דאָס פֿון קאָנסקע־װאָליע?

— אָװאַ, ר' יחזקאל גאָמבינער, — פֿרײט זיך יענער און הױבט זיך אױף פֿון שטול — איך בין מרדכי קאָנסקער.

— ר' מרדכי קאָנסקער פֿון קאָנסקע־װאָליע? — װוּנדערט זיך ר' יחזקאל. — נו, — ער גײט צו נעענטער צו אים און שטעקט אים די האַנט אױס, —— נו, נו.

— די טראַטװעס זײַנען נאָך אײַנגעפֿרױרן אין אײַז?

— יאָ, די טראַטװעס זײַנען געװען אײַנגעפֿרױרן איבערן װינטער. מען האָט גאָרנישט געקענט מאַכן. זײ זײַנען מיט שנײ געװען באַדעקט. איצט, געלױבט צו גאָט דערפֿאַר, װיפֿל מען װעט קענען.

— אַ שײן געשעפֿט! גאָט זאָל שומר־ומציל זײַן — טאַטע אין הימל!

— אַ העלפֿט איז שױן אין דרױסן. מיט גאָטס הילף! די גױים אַרבעטן נישט שלעכט.

אַ מינוט זײַנען זײ בײדע שטיל געבליבן, שטײענדיק אָנגעלענט בײַם טיש, און האָבן געקלערט אַ רגע. אין דער שטוב איז שטיל געװען, פֿון דרױסן האָט זיך געהערט דאָס גערױש פֿון װאַסער, װי עס רינט אױף די שטיקער אײַז מיט אַ שטילן ערנסטן געבײזער. פֿון דער װײַטן האָט זיך אָפּגעשלאָגן אַ לאַנג אױסגעצױגן קול, װאָס עס האָט זיך געדאַכט, אַז עס גײט פֿון אַ פּוסטן פֿאַס; די אַרבעטער האָבן אײנער מיטן צװײטן עפּעס צו װיסן געגעבן, און דאָס קול האָט זיך מיטן װאַסער־גערױש צוזאַמענגעמישט, און װי פֿון יענער זײַט װעלט אָפּגעשלאָגן.

ר' יחזקאל האָט זיך רויִק אַנידערגעשטעלט אין אַ װינקל און האָט אָנגעהױבן מעריבֿ דאַװנען.

און באַלד האָט ר' מרדכי מיטן בחורל דאָס זעלבע געטאָן. זײ האָבן אַלע דרײַ אָנגעהױבן אַרױף און אַראָפּ איבער דער שטוב זיך צו דרײען. ר' יחזקאל האָט פֿון צײַט צו צײַט „רבונו־של־עולם" געקרעכצט, באַלד האָבן זײ זיך בײַ דער װאַנט אַנידערגעשטעלט, שטיל געשאָקלט זיך, און שטיל געדאַװנט. אין שטוב איז שטיל געװאָרן, נאָר נאָטעס שנאָרכן איז אױפֿגעגאַנגען פֿון אַ באַהאַלטן װינקל און האָט זיך איבער דער שטוב אױף און אָפּ געטראָגן. די חײמטע איז געזעסן בײַ דער קיך, שפּענדלעך אונטערגעלײגט, די שפּענדלעך האָבן אין פֿײַער געקנאַקט. די חײמטע האָט געקוקט אױף די סוחרים און האָט פֿאַר זײ דרך־ארץ געקריגן. אַזעלכע גרױסע סוחרים דאַװענען אין איר אָרעם אײַנגעפֿאַלן שטיבל, מוז גאָט אַװדאי זײַן בײַ איר אין שטיבל, און זי — אַ חורבן נאָך איר! — זי לײגט נאָך העלצלעך אונטער אונטערן פֿײַער. און זי האָט זיך די האָר אונטערן טיכל אַרונטערגערוקט...

פּלוצלינג װען עס איז אַזױ שטיל און מען שטײט שמונה־עשׂרה און אַלץ אַרום שטײט שמונה־עשׂרה, דערהערט זיך פֿון דרױסן אַ גאָס, װי אַ ים װאָלט אונטערגעגאַנגען אין אַ ים... דערנאָך אַ לאַנגע װײַלע אַ שטילעניש.

„האַלטן! האַלטן!" — שרײַט מען.

דאָס קול האָט מיט רעש אָפּגעשלאָגן, אַזױ װי מען װאָלט מיט דער פֿױסט אין פֿענצטער אַרײַנגעקלאַפּט. די חײמטע איז שױן אין דרױסן געװען. נאָטע האָט זיך פֿון שלאָף אױפֿגעכאַפּט, אַ מינוט האָט ער זיך אַרומגעקוקט, אױב עס ברענט נישט. באַלד האָט ער זיך אָן עפּעס דערמאָנט און איז אַרױסגעלאָפֿן. די דרײַ זײַנען געשטאַנען און געדאַװנט. דאָס ייִנגל האָט זיך נישט געקענט אײַנהאַלטן און איז אין שמונה־עשׂרה אױסגעטרעטן, ער האָט געװאָלט אַרױס פֿון שטוב, נאָר דערזעענדיק, װי די צװײ ייִדן שטײען און רירן זיך נישט פֿון אָרט, האָט עס אים זײער באַנג געטאָן. ער האָט געװאָלט װײַטער זיך שמונה־עשׂרה שטעלן, נאָר ער האָט זיך געשעמט פֿאַר גאָט, האָט ער נישט געװוּסט װאָס צו טאָן. עס עפֿנט זיך די טיר, עס קומט אַרײַן צו לױפֿן חײם אָן אַן אָטעם.

— פּאַניע, די דריטע טראַטװע איז אַװעקגעשװוּמען.

די ייִדן שטײען שמונה־עשׂרה.

אַ מינוט קוקט זיך דאָס בחורל אָן מיט ר' חײמען און זײ שװײַגן.

די ייִדן גײען אױס שמונה־עשׂרה.

— װאָס איז? — פֿרעגט ר' יחזקאל.

— שײגעץ! — הערט זיך אַ קנאַל פֿון אַ פּאַטש, װאָס ר' מרדכי האָט אָפּגעמאָסטן זײַן זון. — אין מיטן שמונה־עשׂרה אױסגעטרעטן?!

— עס איז אָנגעקומען, אַװעקגעשװוּמען.

— אַװעקגעשװוּמען!

— מען האָט אָנגעהױבן צו נעמען „שװעלן" פֿון דער דריטער טראַטװע, איז אָנגעקומען אַ גרױס שטיק אײַז, װי אַ חיה, און הײַדאַ, אַװעק קײן דאַנציק...

— אַ סך אַרױסגעראַטעװעט?

— אַ 40־50 שװעלן.

— געלױבט איז גאָט דערפֿאַר! — ער דערמאָנט זיך פּלוצלינג, גײט אַרױף און אַראָפּ איבער דער שטוב, זאָגט עלינו... שפּײַט אױס, די האַנט זוכט שױן דאָס ביכל אין בוזעם־קעשענע.

קױם אָפּגעזאָגט „עלינו", האָט ער זיך אין פּעלץ אָנגעטאָן און איז אַרױס.

אין דרױסן איז די נאַכט פֿינצטער אַזױ, אַז עס איז שװער צו גלױבן, אַז אױבן איז אַ הימל דאָ, און אױפֿן הימל זאָל נאָך אַ גאָט זײַן...

דאָס װאַסער שטראָמט. מען זעט נישט, מען הערט נאָר די קראַפֿט פֿון כּעס, װי עפּעס אומגעהױערס װאָלט געקומען די גאַנצע װעלט אײַנצושלינגען. ר' יחזקאל דערשרעקט זיך. ער הײסט אױפֿהערן צו אַרבעטן, מען זאָל נישט די טראַטװעס צונעמען. איבער נאַכט זאָל מען זיך אױף גאָטס חסד פֿאַרלאָזן און איבערלאָזן די טראַטװעס בײַם ברעג אָנגעבונדן, און ער איז בטוח, אַז  גאָט װעט אים נישט פֿאַרלאָזן.

און מיט אַ רויִק האַרץ, מיט בטחון אױף גאָטס חסד גײט ער אַװעק צוריק צו חײמען אין שטוב צו עסן װעטשערע און מיט אַ מזומן צו בענטשן.

די סוחרים זײַנען געזעסן שטיל בײַם עסן, יעדער פֿאַרטאָן אין זײַנע חשבונות. פֿון דרױסן הערט זיך דעם װינטס קלאָגן און דאָס װאַסער־גערױש. ר' יחזקאל איז גלײַכגילטיק.

— װי האַלט עס בײַ אײַך מיט קאָרן? — פֿרעגט ער ר' מרדכין, כּדי די געדאַנקען צו פֿאַריאָגן.

— בײַ אונדז קאָרן? קײן קערנדל אין די אױגן צו זען. װער האָט?

און נאָך אַ װײַלע שטילשװײַגן.

— כ'האָב אַפֿילו אַ ביסל ליגן. נאָר פֿאַר מיר, אַ ביסל.

— װי טײַער?

— צװײ און דרײַסיק גילדן, 240 פּאָלניש.

— צװײ און דרײַסיק, טײַער, אין אונדזערע סבֿיבֿות אַ סך ביליקער.

און אַזױ װי זײ װאָלטן זיך שױן געהאַט אָפּגערעדט, נעמט ר' מרדכי אַ זעקל אַרױס און בינדט עס אױף. ר' יחזקאל, רײדנדיק, שטעקט די הענט אין זעקל אַרײַן, נעמט אַרױס אַ פּאָר קערנדלעך, כאַפּט אײנס אין מױל אַרײַן, שפּאַלט עס, און כאַפּט עס װײַטער אױף די צװײ פֿינגער און קנעט עס און לעקט עס.

— דאָס מעל נישקשה. דאָס טײגל, ע! (ער קנײטשט מיט דער נאָז). — װײַט פֿון װאַסער?

— אַ װיאָרסט דרײַ. אַ צװײ הונדערט זעקלעך באַלד בײַם װאַסער.

— ביז װען?

— חצי אײר.

— צו טײַער, אַ פֿינפֿערל אַרונטער.

ר' מרדכי קנײטשט דעם שטערן, אַ צײכן, אַז ער קען נישט.

ר' יחזקאל שנײַדט זיך אָפּ אַ שטיקל ברױט, נישט אַזױ װי צום עסן װי עפּעס צו טאָן.

נאָטע בײַם אױװן הוסט, אַ פּנים, מען האָט פֿאַרגעסן אָן אים, און ער װיל דערמאָנען.

די חײמטע דערלאַנגט מים־אַחרונים־װאַסער.

אַ מינוט שװײַגן זײ. דערנאָך הױבט אײנער צום צװײטן מיט די אױגן אָן צו װינקען: „נו, ר' יחזקאל", „ר' מרדכי, נו". צום סוף איז אײנער מסכּים און ער הױבט אָן:

— רבותי, מיר װעלן בענטשן.

דער עולם בענטשט אָפּ. ר' יחזקאל דערהױבט זיך דער ערשטער פֿון טיש און פֿרעגט מיט אַ געלעכטערל:

— נו, בחורל, קענסט עפּעס לערנען?

— פֿאַר װאָס נישט? — ענטפֿערט דער בחור.

דער טאַטע האָט הנאה און שמײכלט.

— ער פֿאָרט פֿון דער ישיבֿה — מאַכט אַ באַמערקונג דער פֿאָטער.

— װאָס פֿאַר אַ שיעור לערנסטו?

— דבֿר וחצי דבֿר.

— אָ, אַ װױלער שיעור. עפּעס מיט מפֿרשים? און נישט אױסהערנדיק דעם ענטפֿער פֿון דעם בחורל, װענדט ער זיך צום פֿאָטער אין דער שטיל:

— דער קלײנער געפֿעלט מיר.

— אַ װױלן קאָפּ — ענטפֿערט ר' מרדכי מיט אַ װוּנק.

— נו, איך װאָלט דאָך געװאָלט קױפֿן דעם קאָרן. איר מײנט, אַז איך דאַרף אים, גאָרנישט, נאָר גלאַט אַז איך בין שױן דאָ. מיט האָלץ װעל איך אַ געשעפֿט מאַכן? װאָס? דאַרף מען עפּעס קױפֿן, אַז עס טרעפֿט זיך צו קױפֿן.

— נו, אַדרבה.

— דאָס פֿינפֿערל אָפּפֿירגעלט.

— אַז איך קען נישט.

ר' יחזקאל נעמט אַרױס אַ גרױסן פּאַק פֿון אַ הינטער־קעשענע, עפֿנט אים אױף, נעמט אַרױס אַ פּאָר אײנצלנע הונדערטער, און איז זײ מוסר ר' מרדכין.

— װאָס זאָל מען טאָן אַז מען קען נישט, — קרעכצט ר' מרדכי און נעמט דאָס געלט.

און דאָס געשעפֿט איז געמאַכט.

װער װײס, װעמעס תּבֿואה פֿון װעמעס פֿעלדער זײַנען איצט איבערגעגאַנגען פֿון אײן רשות אין צװײטן...

און גאָט האָט געהאָלפֿן. דאָס אײַז האָט עפּעס װי דורך אַ געהײמען באַפֿעל די טראַטװעס געמיטן, װי שװעמלעך קלײנע, װי שפּענדלעך האָלץ האָבן זײ זיך אין דעם זודיקן װאַסער געטוקט, געװאָרפֿן און געטרײסלט. פֿון אָרט האָט זיך נישט גערירט. ר' יחזקאל איז בײַם ברעג געשטאַנען און צוגעזען גאָטס װוּנדער, װאָס ער טוט מיט אים און פֿאַרלאָזט אים נישט. צװײ טעג האָבן די פּױערים געאַרבעט און דאָס האָלץ אױפֿן ברעג אַרױפֿגעבראַכט, און ר' יחזקאל האָט באַשײַמפּערלעך געזען גאָטס הילף.

דאָנערשטיק האָט זיך ר' יחזקאל מיט ר' מרדכין געזעגנט. ר' מרדכי האָט נעבעך געמוזט איבערבלײַבן איבער שבת בײַ חײמען, ער האָט איבערן װאַסער נישט געקענט אַריבער.

און װען נאָטע איז מיטן קורצן פּעלצל אױפֿן װאָגן געזעסן, דאָס זעלנערישע היטל אױפֿן קאָפּ, װאַרטנדיק אױפֿן באַלעבאָס, איז די חײמטע אַרױס אױף די טרעפּלעך. זי האָט געקוקט אױף נאָטען און האָט מיט איר אַלטן גרױען קאָפּ, װאָס איז אין איר גרױען טיכל געװען אײַנגעפֿאַסט, צוגעשאָקלט. אין מוח איז איר עפּעס אַ געדאַנק קלאָר געװאָרן: אַזאַ יונג איז דאָס, דער נאָטע, אָפּגעגעסן בײַ איר (זי האָט אים מיט דעם בעסטן געפֿיטערט), געמײנט, אַז ער װעט מיט איר, מיט איר שװעסטערקינד משפּחה װערן, און ער זיצט זיך גאָר אױף דער פֿור, און די פֿערד װילן אים אַװעקטראָגן. אַזאַ יונג איז דאָס... ער האָט זי אָפּגענאַרט און קײן רעכטע פּרעטענציע קען זי דאָך נישט האָבן צו אים. װאָס טוט ער דען? ער פֿאָרט אַװעק מיט זײַן באַלעבאָס, נו, װאָס דען זאָל ער טאָן, בײַ איר איבערבלײַבן? אָבער שאָקלען מיטן קאָפּ האָט זי געהאַט אױף װאָס — און זי איז אױף די טרעפּלעך געשטאַנען, געקוקט אױף נאָטען און זי האָט מיט דער גאָמבע צוגעשאָקלט.

— אַזאַ יונג איז דאָס! אָ, װאָס אַזאַ יונג קען!

— נאָטע האָט דעם קאָפּ אַװעקגענומען און געקוקט ערגעץ אין דער װעלט אַרײַן, אַ פּנים, געמאַכט זיך נישט זען, און האָט געפֿײַפֿט צו די פֿערד.

— װי ער זיצט זיך דאָ אױף שטײַף אױף דער פֿור — האָט זי געזאָגט מער מיטן קאָפּ װי מיטן מױל.

— װאָס? האַ? — פֿרעגט נאָטע און שטעלט אױס פֿרום די אױגן.

— װאָס? װאָס? האַ? און אָנגעפֿרעסן האָסטו דיך? און אָנגעזױפֿן האָסטו דיך? האַ? װאָס? — האָט די אַלטע געשאָקלט מיטן קאָפּ.

— אַ װױלער יונג, נאָטע, אַ װױלער יונג, כ'לעבן. אָנגעגעסן זיך, אָפּגענאַרט די אַלטע, כ'לעבן. אַ שידוך װיל זי? — זאָגט ר' חײם אָנקוקנדיק, און קלאַפּט נאָטען אױף די פּלײצעס.

— נו, װאָס דען, ר' חײם? — מאַכט נאָטע מיט די אױגן און מיט די פּלײצעס — אַז מען גיט, נעמט מען.

— און האָסטו נישט צוגעזאָגט אַ חתן װערן, פֿרעסנדיק און זױפֿנדיק — איז די חײמטע געװאָרן דרײסטער.

— אַלטער נאַר, זאָלסט אַזױ לעבן! — און די חײמטע כאַפּט זיך אױף און לױפֿט אַרײַן אין שטוב.

באַלד איז ר' יחזקאל אין שאָפּנפּעלץ אַרױס און אַרױף אױפֿן װאָגן.

— בלײַבט מיר געזונט — האָט נאָטע אַרײַנגעשריגן דורך דעם פֿענצטער, װען די פֿערד האָבן אָנגעהױבן צו רירן.

— פֿאָר געזונטערהײט און צעברעך הענט און פֿיס — האָט אים די אַלטע נאָכגעשאָלטן, פֿילנדיק עפּעס אין האַרץ, אַז ער האָט איר אַן עװלה געטאָן.

נאָטע האָט איר מיט אַ קנאַל פֿון דער בײַטש אָפּגעענטפֿערט.

קאַפּיטל דרײַ: די רעכענונג

דאָס האָלצגעשעפֿט פֿון ר' יחזקאלן האָבן שותּפֿות פֿיר שותּפֿים, „קעפּ" אָבער נאָר דרײַ: ר' יחזקאל אַן עיקר־שותּף; דער מחותּן, ר' חײם ראָזנקראַנץ, אַ צװײטער עיקר־שותּף, און מאָטעלע, ר' יחזקאלס אַן אױסגעגעבענער זון, טאַקע ר' חײמס אײדעם, און עוזרל, ר' חײמס אַן אױסגעגעבענער זון, טאַקע ר' יחזקאלס אַן אײדעם, — זײ בײדע — אַ דריטער „קאָפּ".

די רעכן־מײַסטערס זײַנען דער יונגער דור, מאָטעלע און עוזר. זײ רעכענען הײַנטמאָדיש, אױף פּאַפּיר מיט טינט און פֿעדער. יעדער רעכנט באַזונדער, לױפֿן זיך אַלע װײַלע צוזאַמען און לױפֿן זיך װײַטער, און קײן מאָל קומט די רעכענונג נישט אױס בײַ זײ גלײַך, ביז די אַלטע נעמען צו שטיקלעך קרײַד און הױבן אָן צו רעכענען אױף זײער אופֿן נאָך — מיט גלײַכע און קרומע פּאַסקעלעך און די רעכענונג װערט געמאַכט.

דאָס איז אַ פּראָסטע שבת־צו־נאַכטס־רעכענונג. אַז עס קומט די יאָר־רעכענונג (דאָס איז סוף װינטער און סוף זומער), דענצמאָל שיקט מען נאָך ר' װאָלף דעם שרײַבער, דעם באַװוּסטן חידה־טרעפֿער; און אױב עס איז נאָך דאָ עפּעס שװערערס קומט שערעצקע דער „אַדװאָקאַט" אַלײן, דער װאָס שרײַבט אַלע קאָנטראַקטן מיט די שׂררות.

די אַלטע, אין אמתן, װײסן נישט, צו װאָס מען דאַרף די גאַנצע רעכענונגען. פֿון אַ רעכענונג פֿאַרדינט מען נישט, און צו קײן רעכענונג לײגט מען נישט צו. און װאָס איז דער אונטערשיד צו װיסן װיפֿל. װײסט מען נישט, קומט די ברכה אַרײַן, אין װידער אַרום, זײ װײסן די גאַנצע רעכענונג אױפֿן קאָפּ, װײסן אין װעלכן געשעפֿט מען האָט צוגעלײגט און אין װעלכן פֿאַרדינט. זײ האָבן אָפּגעלעבט זײער ביסל יאָרן און האָבן פֿון קײן רעכענונג נישט געװוּסט, איז אױפֿגעשטאַנען דער יונגער דור און האָט אײַנגעפֿירט רעכענען — רעכנט מען, כאָטש נאָך יעדער רעכענונג, װײסט מען שױן פֿריִער, מוז אַרױסקומען אַ מחלוקה. — „אין אמתן — טענהן די אַלטע — װאָס איז דער חילוק: מאָטעלע איז נישט מײַן קינד װי עוזרל? מאַכט אײנער אַ ברית, אַ בר־מיצװה, איז עס נישט מײַן שׂימחה פּונקט אַזױ װי דײַנע?"

דער יונגער דור זאָגט, אַז מען דאַרף װיסן פֿון אַ רעכענונג, אַז דאָס געשעפֿט „פֿאַרלאַנגט" צו װיסן פֿון אַ רעכענונג — נו, מילא, רעכנט מען, קומען אַרױס מחלוקות, זאָל גאָט אױסהיטן.

די יונגע קריגן זיך, די שנור מיט די טאָכטער. צװישן איטען, מאָטעלעס װײַב, און גאָלדען, עוזרס װײַב, איז אַ באַשטענדיקע מחלוקה. גאָלדע, ר' יחזקאלס טאָכטער, װאָס איז עוזרס װײַב, זאָגט, אַז צװישן די צװײ מױערן, װאָס איר שװער ר' חײם האָט, שטעקט פֿיל פֿון איר פֿאָטערס געלט. און איטע זאָגט פֿאַרקערט, אַז צװישן די הײַזער, װאָס איר שװער, ר' יחזקאל, האָט, שטעקט פֿיל פֿון איר פֿאָטערס געלט. די אַלטע טענהן, װאָס איז דער חילוק, אָדער פֿון דער מאַמע, אָדער פֿון טאַטן, נאָכן טױט װעט איר זיך גלײַך טײלן, — זײַנען עס דאָך אָבער יונגע מענטשן.

גאָלדע, ר' יחזקאלס טאָכטער, איז אַ הױכע ייִדענע מיט אַ שײטל פֿון דרײַ לאָקן, װאָס פֿאַרװאַרפֿן זיך אױף איר גלאַנצעדיקן שטערן, מיט אַ געשליפֿן צינגל, פֿאַר װעלכן אַלע ציטערן. מען איז זי תּמיד געװױנט צו זען אין גאַס מיט ייִנגלעך פֿון פֿאָרנט און מיט ייִנגלעך פֿון הינטן, װאָס צופּן זי בײַ דער ברײטער שירץ: „מאַמע, אַ צװײער"! זי איז אַ שׂונא אױפֿס לעבן און טױט דער שװעגערין איטע — און די שװעסטער רעדט אױס אױף איר פֿאַרן ברודער מאָטל, איר מאַן:

— אױ, אױ, מאָטעלע. ביסטו אַרײַנגעפֿאַלן, אַ רחמנות, נעבעך, אױף דיר, װי זעסטו הײַנט אױס. פֿאַר דער חתונה האָסטו אױך אַזױ אױסגעזען? יאָ? — הױבט זי אָן צו באַדױערן דעם ברודער, װען דער לעצטער קומט אַרײַן צו איר מאַן אין אַ װאָכנטאָג און טרעפֿט אים נישט אין דער הײם.

מאָטל איז שױן געװױנט, אַז די שװעסטער זאָל אים באַדױערן, כאָטש ער װײסט נישט, פֿאַר װאָס און פֿאַר װען. פֿלעגט ער איר אַ װאָרט צוּװאַרפֿן: „נו, שװײַג, שװײַג, איך בעט דיך", און פֿאַרלאָזן די שטוב. טײל מאָל אָבער, אַז זי הײבט אָן אױף זײַן װײַב אױסצורעדן, שטעכט דאָס אים: זי איז דאָך זײַן װײַב, פֿאַלט ער אָן אױף איר:

— װאָס איז עס דײַן געשעפֿט? דאָס איז מײַן װײַב, מיט מיר האָט זי חתונה געהאַט, נישט מיט דיר.

— זײַן װײַב... גיט נאָר אַ קוק, װי ער האַלט פֿון איר שטאָל און אײַזן. ר' יחזקאל גאָמבינערס שנור איז זי? אַ מכּה! חײם „סטשערבעס" טאָכטער איז זי, דײַן טאַטנס פֿערדיונגס טאָכטער.

— און דײַן טאַטנס פֿערדיונגס זון איז דײַן מאַן, און װי דו װילסט? — רײצט זיך מיט איר דער ברודער.

—— מײַן מאַן —— חײם „סטשערבעס" זון! (און פֿון כּעס װערט איר גאַנץ פּנים רױט). — גיט נאָר אַ קוק, צו װאָס איטעלע קען ברענגען, זי װעט דיך נאָך ברענגען אין דר'ערד אַרײַן לעבעדיקערהײט. — און זי הױבט אָן צו װײנען.

אין שטוב געפֿינט זיך אַ רעשטל קינדער, און זײ, הערנדיק, אַז די מאַמע װײנט, הײבן זײ אױך אָן צו װײנען.

מאָטל נעמט צוזאַמען די קינדערלעך און טײלט זײ צו גראָשן, אַז זײ זאָלן אױפֿהערן װײנען.

גאָלדע לײגט זיך שױן אין בעט אַרײַן אױף אַ גאַנצן טאָג, און דערנאָך, אַז דער מאַן קומט אַהײם, פֿאַלט זי אָן אױף אים.

— דו האַלטסט אױך אַזױ פֿון דײַן װײַב װי מאָטל? װאָלטסט געזאָלט הערן אױף דײַן װײַב, אָסור־לדבר —— װאָלטסטו דיך מיט אײן װאָרט נישט אָנגערופֿן. מענער, מישטײנס געזאָגט.

און עוזר און מאָטל שטײען בײדע דערנאָך אין שפּײַכלער און באַקוקן דעם װײץ און רײדן פֿון געשעפֿט, גיט עוזר אַ װאַרף אַרײַן אַ װאָרט צו מאָטלען אין מיטן דערינען, אַזױ װי פֿון דער זײַט.

— װאָס האָסטו הײַנט געװאָלט פֿון גאָלדען?

— גאָרנישט, נאַרישקײטן.

— אױף אַ גאַנצן טאָג האָט זי זיך אין בעט אַרײַנגעלײגט.

— װיפֿל האָסטו פֿאַרשריבן אױף די קראָשענװיצער? — פֿרעגט ער אים, כּדי אים פֿון שמועס אַרױסצונעמען.

און נישט אײן מאָל טרעפֿט זיך די מעשׂה פֿאַרקערט, מיט איטעלען און מיט עוזרן.

דער מינהג איז, אַז יעדע שװיגער האָדעװעט אױס אינדיקעס אױף פּסח און גיט דער שנור. אַזױ פֿירט זיך שױן פֿון יאָרן לאַנג. בײַ ר' יחזקאלן אױפֿן הױף דרײען זיך אַרום די אינדיטשקעס, באַשטימט פֿאַר איטען; בײַ ר' חײם ראָזנקראַנץ אױפֿן הױף האָדעװען זיך װײַטער די אינדיטשקעס פֿאַר גאָלדען.

קומט גאָלדע און נעמט אַרױס די אינדיטשקעס פֿון דער מאַמעס הױף און טראָגט זײ זיך אַהײם. װערט דאָך אַ געשרײ, עס קומט איטע נאָך די אינדיטשקעס צו דער שװיגער, און זײ זײַנען שױן נישטאָ.

— זײ קערן מיר אָן פּונקט אַזױ װי איר, מײַן מאַמעס אינדיטשקעס — טענהט גאָלדע.

לױפֿט אַהײם איטע צו דער מאַמען מיט אַ געװײן: גאָלדע האָט איר די אינדיטשקעס אַװעקגענומען. נעמט די מאַמע דער שנורס אינדיטשקעס און גיט דער טאָכטער אַװעק. קומט דאָך די שנור צו לױפֿן: איר חזקה — װערט, פֿאַרשטײט זיך, אַ מחלוקה.

נעמען די שװיגערס און קױפֿן אין דער שטיל אַנדערע אינדיטשקעס און צעטײלן די שניר.

האָבן זײ טאָפּלט.

די אַלטע לײַט װערן דערפֿון געװױר, די קינדער קריגן זיך, און האָבן עגמת־נפֿש.

אַ גאַנץ יאָר, הײסט עס, זײַנען די שניר נישט ברוגז צװישן זיך — „נישט חבֿר און נישט ברוגז". מען טרעפֿט זיך אין גאַס, שאָקלט מען זיך צו פֿון דער װײַטן מיט אױפֿגעריסענע נעז. אָבער טרעפֿט מען זיך בײַ דער מאַמע (נישט קײן חילוק בײַ װעלכער מאַמע), װען מען פּרעגלט אײַנגעמאַכטס, זאָגט מען זיך „גוט־מאָרגן", „גוט־יאָר", נישט קוקנדיק אײנע אױף די צװײטע, און מען צעטײלט זיך דאָס אײַנגעמאַכטס אין דער שטיל אָן װערטער. אײנע רוקט צו צו דער צװײטער דעם גרעסערן חלק.

— לאָז זי זיך נעמען, װעלכעס זי װיל, — און מען קוקט אױף די װאַנט.

— װאָס איז דער חילוק, דײַנע קינדער װעלן בײַ איר דאָס אײַנגעמאַכטס מיט געזונט אױפֿעסן, און דײַנע קינדער װעלן עס בײַ איר מיט געזונט פֿאַרצערן — זאָגט די שװיגער אָדער די מאַמע, געבנדיק יעדערער איר חלק.

אַז עס קומט אָבער פֿאַרן רעכענונג — נישט פֿון װען און נישט פֿון װוּ, הערט מען אױף זיך צו גריסן, און אַז מען טרעפֿט זיך בײַ דער מאַמען, אָדער בײַ דער שװיגער, זעצט מען זיך אַנידער אײנע נעבן די צװײטע און מען שװײַגט.

די קלײנע קינדער אָבער װײסן נישט פֿון קײן גליקן, און גאָלדעס אַ קינד לױפֿט צו צו דער מאַמען:

— מאַמע, מאַמע, די מומע רופֿט.

די מאַמע שטופּט עס אַװעק פֿון זיך מיט כּעס...

געװען איז עס אין דעם שבת־צו־נאַכטס פֿון דעם יאָר־רעכענונג.

די שטוב האָט באַקומען גאָר אַן אַנדערן חן. זי איז אַ יום־טובֿדיקער, װי אין אַן אַטלעסענער קאַפּאָטע אָנגעטאָן.

איבער דעם גרױסן, לאַנגן, ברײטן טיש צעגיסט זיך דאָס ליכטיקײט פֿון דער לאָמפּ. מיט מער דרך־ארץ און גאָר מיט אַן אַנדערן חן ברענט זי הײַנט. דער טיש איז באַלײגט מיט פּעק „פּאַפּירן" און „פּאַפּירעלעך". פֿון אױבן אָן אין פֿאָטערשטול זיצט ר' יחזקאל. מיט אײן האַנט האַלט ער זיך אָן פֿאַר די ברילן, און מיט דער צװײטער האַנט רעכנט ער פֿאַר זיך מיט אַ שטיקל קרײַד. אױף דער צװײטער זײַט טיש, אַנטקעגן ר' יחזקאלן, זיצט ד' חײם ראָזנקראַנץ דער מחותּן, אַ הױכער ייִד, מיט אַ לאַנגער, געלער באָרד, װאָס פֿאַרשפּרײט זיך אין צװײ שפּיצן, און מיט אַ לאַנגער, מיט האָר באַװאַקסענער נאָז. גרױסע טראָפּנס שװײס טריפֿן פֿון די קנײטשן פֿון זײַן ברײטן, גלאַנצנדיקן שטערן און האַלטן זיך אױף צװישן די האָר אױף דער שפּיץ נאָז. דער מחותּן רעדט װײניק, און רעדט ער אַ װאָרט — איז עס אַ חסד, װאָס ער טוט פֿון זײַן זײַט. ער קוקט זיך נאָר צו. און רעדט װער, קוקט ער אים אָן, און דאָס איז שױן גענוג... בײַ בײדע זײַטן טיש זיצן עוזר און מאָטל. זײ רעכענען שױן הױך, מאָטל פֿאַר זיך.

— צװײ־און־אַכציק האַנטגעלט אין שעמעניץ.

עוזר, װאָס איז, דאַכט זיך, גאָר געװען פֿאַרטאָן אין זײַן רעכענונג, כאַפּט זיך פּלוצלינג אױף, װי עס װאָלט אים װער אָפּגעבריט, מאַכט צו אײן אױג און קוקט אױף מאָטלען:

— װאָס? װען? װאָס פֿאַר אַ צװײ־און־אַכציק?

— אין שעמעניץ, לײזער רבין נישט געגעבן, האַ?

— אַ, לײזער רבין. הונדערט צװאַנציק אין גאָמבין... — רעכנט שױן עוזר פֿאַר זיך װײַטער, װי עס װאָלט גאָרנישט געװען.

— געלער הונט — זידלט אים מאָטל אױס — „קופּיעץ" מײַנער, געװאָלט מיך כאַפּן.

מען הױבט אָן צו שיטן זיך מיט שטעכװערטער. די אַלטע רופֿן זיך אָן: נו, נו! — און מען קלאַפּט אין טיש.

דער עיקר „רעכן־מײַסטער" איז עוזרל. דאָס איז אַזאַ מין „צװײ־װעלטיק־ייִדל": אַ „חסיד" און אַ „דײַטש", אַ פּראָסטער און אַ למדן. „װוּ ער קומט, האַלט ער מיט", און דערפֿאַר טאַקע איז ער דער פּערל אין דער משפּחה. אַ קײַלעכדיק, נידעריק ייִדל מיט אַ געל קײַלעכדיק בערדל. טראָגט שױן אַ געפּרעסט װײַס קראַגנדל מיט אַ שװאַרצן שניפּס, און רעדט, אַזױ װי דער פֿאָטער, אָפּגעצײלטע װערטער. נאָר רעדט ער שױן אַרױס אַ װאָרט, מאַכט ער צו אײן אױגל, און קוקט מיטן צװײטן אױג מיט חשד אױף יענעם, װאָס רעדט צו אים. יעדן מענטש, װעלכן ער זעט דאָס ערשטע מאָל, איז ער חושד. מיט אַלעמען לעבט ער גוט. אַלײן איז ער, הײסט עס, אַ חסיד, דאַװנט אין שטיבל און האָט ליב צו טראָגן אַן אַטלעסענע קאַפּאָטע מיט אַ װײַס קראַגנדל, — און, אַז ער רעדט, דריקט ער שאַרפֿער אױס די ר', אַזױ װי מען רעדט אין װאַרשע. מיט מיטקאָװסקין, דעם אײנציקן ליטװאַק אין שטאָט, לעבט ער אַ גוטן טאָג. און אַז דער ליטװאַק רעדט אױס אױפֿן רבין, שאָקלט עוזר מיטן קאָפּ, אַ מאַך מיט דער האַנט אַזױ, אַז װי מען װיל, קען מען עס אָננעמען: אַז מען װיל, איז ער מסכּים מיטן ליטװאַק, און אַז מען װיל, באַדױערט ער דעם ליטװאַק, דעם אַפּיקורס.

עוזר איז פֿאַרטאָן הײַנט שטאַרק אין רעכענען און זיצט מיט װאָלף „שרײַבער" בײַם „ריכטיקן בוך".

װער איז דאָס װאָלף „שרײַבער"? און װאָס איז דאָס אַזעלכעס דאָס „ריכטיקע בוך"?

װאָלף שרײַבער איז אַ ייִד אַ רעכן־מײַסטער פֿון די רעכן־מײַסטערס, אַ דאַרס, אַ קלײנס, אַ מאָגערס, אַ גאָרנישט. אין דעם גאָרנישט איז אַזױ פֿיל דאָ. אַ טראָפּן פֿון ים, און אין דעם טראָפּן אַ גאַנצער ים. טרוקן איז עס. אַ פּנים, אַ ברײטער, „אױסגעשטערנטער", אײַנגעקנײטשטער שטערן, און אין שטערן צװײ אױגן מיט אַ נאָז, — אַ נידעריקס, גײ נעם שטעק דיר אים אין קעשענע אַרײַן. װעסטו דאַרפֿן אַן „אַלגעבריניק" צו פֿרעגן, װעט ער דיר פֿון קעשענע אַרױסקרײען. װױנען װױנט עס — גײ פֿרעג גאָט! נישט קײן װײַב, נישט קײן קינד. צי האָט ער אַ מאָל יאָ געהאַט אַ פֿאַמיליע, צי האָט ער נישט געהאַט — קײנער װײסט נישט. דאָס װאָלפֿל דרײט זיך אַרום אין שטעטל, װי עפּעס אַ צולאָג צום שטעטל, אַ זאַך, װאָס דאָס שטעטל דאַרף עס. האָט װער אַ שװערן רעכענונג צו פֿרעגן (נישט װײַל מען דאַרף אים װיסן, נאָר גלאַט אַזױ, װײַל עס איז טשיקאַװע), קומט מען צו װאָלפֿן. פֿרעגט מען אים, קנײטשט ער אײַן דעם שטערן, און דענצמאָל זעט זײַן שטערן אױס, װי אַן אַלט בלעטל פֿון אַן אַלט ביכל... און די קנײטשן פֿון שטערן — אַלטע, אָפּגעריבענע אותיות, און עס דאַכט זיך, אַז די קנײטשן פֿון שטערן שטעלן זיך צוזאַמען און זאָגן אים אױס דעם סוד פֿונעם רעכענונג.

דעם דאָזיקן װאָלף האָט עוזר צו זײ אַרײַנגעבראַכט דעם יאָר־רעכענונג צו מאַכן. װאָלף שרײַבער פֿרעגט נישט אױף קײן לױן — ער װאַרט נאָר אױף אַזאַ רעכענונג, אַז ער זאָל דאָ זײַן גבֿורה קענען אַרױסװײַזן.

אַלעס, װאָס די סוחרים „גיבן אױס" און „נעמען אײַן" — אַזױ האָט עוזר אײַנגעפֿירט — שרײַבט מען אין אַ ביכל אײַן. אין יעדן ביכל מוז אױף אײן בלעטל די „הוצאָות" װערן אײַנגעשריבן, אױפֿן צװײטן — די „הכנסה".

מילא, עוזר פֿירט זײַן ביכל רײן, — אַזױ זאָגט ער, נאָר מיט די אַלטע איז אַ חורבן, שטענדיק פֿאַרלירן זײ זײערע בלײַשטיפֿטן, און קומט צו עפּעס אײַנשרײַבן, הײבן זײ אָן צו זוכן אין אַלע קעשענעס, און פֿאַרשילטן עוזרן אױף די „מאָדעס", װאָס ער האָט אײַנגעפֿירט, שרײַבט מען דערװײַל אָן אױף די שענק מיט קרײַד, אָדער אױפֿן טיש, אָדער גלאַט אַזױ אױף אַ שטיקל פּאַפּיר. דערנאָך צו דעם „יאָר־רעכענונג" זוכט מען אױס די שטיקלעך פּאַפּירן, מיט די שענק און בענק, װאָס אױף זײ זײַנען די רעכענונגען אָנגעשריבן, און מען שרײַבט זײ איבער אין דעם „ריכטיקן בוך".

די אַלטע פֿאַרשרײַבן דאָך פֿאַרצוקט, אין דעם בוך מעקן זיך די שריפֿטן אױס, װערט דערנאָך אַ מחלוקה איבער די ציפֿערן. אײנער זאָגט, אַז עס איז אַ 8, דער צװײטער: אַ 5. אָבער מערסטע מאָל װײסט מען גאָרנישט, װאָס דאָס איז אַזױנס. מען פֿרעגט די אַלטע, ענטפֿערן זײ: „פֿאַרדרײט אײַך אײַער קאָפּ". שיקט מען צו לײבל זײגער־מאַכער נאָכן „שפּאַקטיװל", קוקט מען אין „שפּאַקטיװל", װערט אָבער פֿון דאָס נײַ די זעלבע מחלוקה, און דענצמאָל נעמט זיך שױן װאָלף שרײַבער צו דער זאַך. ער. ער מאַכט אַן אַלגעבריניק אַהין און אַן אַלגעבריניק צוריק, און װײַזט אױס, לױט על־פּי חכמת־החשבון, אַז עס מוז גאָר זײַן אַ דרײַ, און טוט אים עפּעס!

און דאָס „ריכטיקע בוך" איז בײַ װאָלף שרײַבער דאָס פֿידעלע, אױף װעלכן ער שפּילט זײַן לידל אױס. ער האַלט עס װי אַן אױג אין קאָפּ און טראָגט זיך דערמיט אַרום.

געזעסן איז עוזר מיט װאָלף שרײַבער בײַ דעם „ריכטיקן בוך“ און האָבן בײדע טיף אין בוך אַרײַנגעקוקט. אין שטוב איז געװען אַ שטילשװײַגעניש, װאָס האָט געדריקט און אין אײנעם עפּעס אַ דרך־ארץ פֿאַרשפּרײט... אױף דעם טיש, װאָס איז געװען פֿאַרװאָרפֿן מיט קלײנע און גרױסע פּאַפּירן און פּאַפּירעלעך, האָבן צװײ גרױסע זילבערנע לײַכטער אַרױסגעשטאַרט און האָבן ערנסט געמאַכט די שטוב. און די טיר האָט געסקריפּעט, און די דינסט האָט זיך געדרײט, איז זי איז אַרײַן מיט פֿולע גלעזער טײ און אַרױס מיט לײדיקע.

אין אַ װינקל שטוב אױף דער קאַנאַפּע זײַנען געזעסן כאַצקל און בערל, ר' יחזקאלס משפּחה. זײ זײַנען געזעסן שטיל־שװײַגנדיק, זיך נישט אַ ריר געגעבן, כּדי מען זאָל זײ נישט אָנזען, אַז זײ זאָלן דאָ גאָרנישט אױסמאַכן, און מיט גרױס הכנעה זײַנען זײ יעדע מינוט גרײט געװען צו ערפֿילן דעם קלענסטן פֿאַרלאַנג מיט דעם גרעסטן פֿלײַס און אײַלעניש, װאָ־ װאָס אײנער פֿון טיש װעט באַפֿעלן. נישט אײן מאָל זײַנען זײ אַלײן אָבער געגאַנגען טרעפֿן, װאָס מען דאַרף, און האָבן זיך מיט אַ מאָל געגעבן אַ לאָז צו דער טיר. בײדע האָבן זיך אָנגעטראָפֿן און האָבן אַ גערודער געמאַכט. האָט זיך װער פֿון טיש אומגעקוקט, האָבן זײ זיך בײדע אין דער שטיל, פֿאַרשעמטערהײט פֿון דער שטוב אַרױסגעגנבֿעט, נאָר אין אַ פּאָר מינוט אַרום האָט מען זײ שױן װײַטער אין שטוב געטראָפֿן זיצן אױף דער קאַנאַפּע, און אײנער האָט דעם צװײטן אין דער שטיל די הענט, די פֿיס געקנײַפּט, געביסן, דער צװײטער האָט אים מיט אַ שטאָך פֿון אַ שפּילקע אָפּגעענטפֿערט, אַנשטאָט אַ װאָרט פֿון מױל אױסצונוצן.

אין מיטן דערינען דערהערט זיך פֿון דרױסן אַן אָנקומעניש. די טיר עפֿנט זיך ברײט און עס באַװײַזן זיך ייִדן, די שטאָט־באַלעבאַטים, נאָך אין שבתדיקע מלבושים אָנגעטאָן, טײל מיט ציגאַרן, טײל מיט לולקעס, און לאָזן פֿון די בערד אַ געדיכטן רױך אַרױס. די שבתדיקע קלײדער און די װאָכעדיקע לולקעס האָבן נישט אין אײנעם געשטימט, דאָך האָבן זײ צוזאַמען געװאָרפֿן אַ חול־המועדיקן חן, אַ חן פֿון אַ חסידיש־נגידיש. די שטוב איז פֿול געװאָרן מיט רױך פֿון די ציגאַרן. און פֿון געדיכטן רױך האָבן די צװײ ליכטפֿלאַמען אַרױסגעשײַנט, דאָס האָט זײער באַלעבאַטיש אױסגעזען און באַחנט דעם עולם. זײ האָבן געזאָגט דעם ברײטן „גוט־װאָך“ און האָבן פֿאַרנומען, יעדער נאָך זײַן שטאַנד נאָך, פּלעצער אַרום דעם טיש. די טיר האָט איצט מער געסקריפּעט — און פֿון שטוב איז איצט, מיט אַ מאָל אַװעקגענומען געװאָרן דער פֿריִערדיקער דרד־ארצדיקער גײַסט, װאָס האָט געהאַט די שטוב אָנגעפֿילט, אַזױ, אַז בערל און כאַצקל האָבן זיך מיט אַ מאָל מער הײמישער געפֿילט און פֿרײַ געלאָזט די צונגען אַנשטאָט זיך צו קנײַפּן. די שטוב איז צוריק שטוב געװאָרן, מען האָט באַלד די רעכענונגען אַראָפּגענומען, װאָלף שרײַבער האָט געכאַפּט דאָס „ריכטיקע בוך“, און איז דערמיט ערגעץ װוּ פֿאַרשװוּנדן געװאָרן.

אײנער אַ הױכער ייִד מיט אַ לאַנגער ברײטער באָרד, װעלכער האָט גערעדט מער מיט די הענט װי מיטן מױל, און יעדערן מיט אַן עזותקײט דאָס מױל פֿאַרקלאַפּט, איז געװען דער ראָש־המדברים: אַזױ װי די שטאָט, זאָגט ער, האָט קײן פּרנסה נישט, און מען דאַרף נױטיק אַ רבין אין שטאָט, אַז חסידים זאָלן האָבן װוּהין אַרײַנצוקומען אױף אַ יום־טוב, אױף אַ שבת, און אַז עס זאָל אַ לעבן װערן, גיט ער אַן עצה, אַז מען זאָל דעם טריסקער רבין, װאָס האָט זיך איצט פֿון ברודער אָפּגעטײלט, אין שטאָט פֿאַרבעטן. דער טריסקער רבי װעט באַשטײן, — ער װײסט עס אױף געװיס — נאָר מיט דעם תּנאַי, אַז מען זאָל אים דעם רבֿס בית־מדרש אַװעקגעבן, און דער שטאָט־רבֿ זאָל אים אַ קװיטל אַרױסגעבן, אַז סנדקאָות געהערן צום טריסקער רבין.

— און אונדזער רבֿ לעבט נישט ביז הונדערט און צװאַנציק יאָר? דו, קהילה־מענטש, מן־הסתּם האָסטו אַפּותּיקי פֿון דײַנעם באַקומען, — האָט געשריִען אַהרן־לײב שוסטער, אַ חבֿרה־מאַן אין „נושׂאי־המיטה“, אַ בלינדער אױף אײן אױג, שױן האַלטנדיק דעם שטעקן אין דער האַנט אַנטקעגן דעם הױכן ייִדן.

אַהרן־ליב שוסטער האָט געהערט צו דער „חבֿרה מענער". די חבֿרה מענער, אָדער די חוטבֿי עצים ושואבֿי מים, מיט, װי מען האָט זײ אין שטאָט גערופֿן, האָבן געהאַלטן פֿאַרן רבֿ; און די טריסקער חסידים אָבער, האָבן זײער רבין געװאָלט אין שטאָט אַרײַנברענגען.

— מענדל־ליב, פֿון װען אָן ביסטו מיר אַזאַ מאַכער געװאָרן? האָסט שױן קײן פּרוטה נישט און װילסט װײַטער אַ בײנדל אָפּלעקן? האַ? — האָט צום הױכן ייִד געזאָגט אײנער אַ קצבֿ, װאָס האָט אַ מאָל געלערנט מיט אים אין אײן חדר.

— אומעטום זײַנען זײ דאָ, די פּױערים, מען פֿרעגט אײַך נאָך נישט קײן שאלה. אַז מען װעט אײַך פֿרעגן, װעט איר ענטפֿערן, — האָט דער הױכער ייִד געזאָגט, אַרױפֿרוקנדיק זיך העכער צום טיש צו.

ר' יחזקאל, דער דאָזאָר, דער באַלעבאָס פֿון שטאָט, איז זיך געזעסן און האָט אױסגעהאָרכט די מחלוקת און האָט שטיל געשװיגן, קוקנדיק אױפֿן מחותּן, װאָס װעט ער זאָגן.

— צװישן אונדז רעדנדיק, װער קומט צו „אים“ הײַנט אַהער? װאָס פֿאַר אַ נאָמען האָט ער? און װאָס איז ער אין אמתן? — האָט דער הױכער ייִד פֿאַרשטײן געגעבן ר' יחזקאלן אין דער שטיל.

— גוט־װאָך! — גיט מיט אַ מאָל אַ קלונג אין שטוב, און דער „גוט־װאָך“ איז עפּעס געװען, גאָר אַ באַזונדערער, — ער איז נישט בטל געװאָרן צװישן די אַנדערע גוט־װאָכס. טײל האָבן זיך אומגעקוקט צו זען, װער דאָס איז, און געװען איז עס ר' יצחק יודלס. ר' יצחק יודלס איז אַ ייִד מיט אַ באַזונדערן „מײן". איזן איז עס אַ קלײן ייִדל, נאָר אַ ברײטס מיט אַ דיק בײַכל, װאָס רעדט נישט, נאָר עס קװיטשעט זינגענדיק; עס קוקט נישט, נאָר עס באַפֿעלט מיט די אױגן. אַז עס װיל, איז עס גוט װי אַ טײַבל, און שלעכט װי אַ שלאַנג. שטענדיק די ציגאַר אין מױל, מעג זי זײַן אָנגעצונדן, מעג זי זײַן אױסגעלאָשן, און דאָס ריטשן זײַנס מיט די פֿיס זאָגט אָן אַ פֿערטל שעה פֿריִער, אַז ער קומט... יעדערן דוצט ער, מיט אַלעמען איז ער „פּאַן בראַט". ער פֿירט די ראָלע פֿון אַ גרױסן חסיד, און זאָגט אַלעמען מוסר, און אַלע האָבן מורא פֿאַר אים, ער האַלט גאַנץ װינציק פֿון די אַלע רבנים, װאָס ייִדן האַלטן פֿון זײ, ער מאַכט זײ אַװעק מיט דער האַנט. מיט דעם שטאָט־רבֿ איז ער אין אַ באַשטענדיקער מחלוקת.

טרעפֿט זיך אַ שאלה, פּסקנט ער אַלײן. זאָגט אױפֿן רבֿ, אַז ער איז אַ גראָבער יונג און אַלע האָרכן אױס, און װוּנדערן זיך און האָבן מורא פֿאַר אים.

עוזר, װאָס איז די גאַנצע צײַט געװען קאַלט אין האָט זיך אױסגעהערט רויִק, איבער װאָס מען קריגט זיך, דערזעענדיק ר' יצחק יודלס, װעלכער פֿלעגט אים אַלע מאָל אױף די פּלײצעס קלאַפּן אין שטיבל, איז גאָר אַן אַנדער מענטש געװאָרן, — אַ חסיד.

— װאָס איז, מען פֿרעגט אײַך נאָך נישט — האָט ער געשריגן צו די באַלעבאַטים.

ר' יחזקאל און ר' חײם ראָזנקראַנץ געהערן צו די באַלעבאַטים. זײ דאַװענען און חבֿרן זיך מיט באַלעבאַטים. זײ קענען אַפֿילו נישט לערנען, נאָר זײ זײַנען יודעי־ספֿר. זײ זײַנען פֿון די באַלעבאַטים, װאָס האָבן דרך־ארץ פֿאַר אַ למדן און װערן בטל פֿאַר זײ. אַ ייִד אַ למדן זאָגט אַ װאָרט, כאָטש עס איז נישט אַזױ גלײַך, װאָס פֿון אונדז אײנער טאָר דאָס נישט זאָגן, דאָך מן־הסתּם װײסט ער װאָס ער זאָגט. דערפֿאַר האָט ר' יחזקאל שטיל געשװיגן כאָטש ער האָט מיטגעהאַלטן מיט די באַלעבאַטים.

ר' יחזקאלס האָפֿענונג איז געװען צו האָבן אַ קינד אַ למדן, אַ מענטשן פֿון „יענער װעלט“, װאָס זאָל זיצן און לערנען, און ער האָט טאַקע דערפֿאַר ר' יצחק יודלס פֿאַר אַ מלמד צו זײַנע קינדער געהאַלטן. דער עלטערער זון איז אָבער נאָך בחורװײַז אין געשעפֿט אַרײַן, „צוגעכאַפּט זיך", און צו ביסלעכװײַז די תּורה פֿאַרלאָזט. אײנס נאָר איז אים נאָך איבערגעבליבן, — װאָס ער האַלט זיך פֿאַר אַ חסיד, דאַװנט אין שטיבל און חבֿרט זיך מיט ר' יצחק יודלס. און איצט, זעענדיק, אַז זײַן עוזר און מאָטל האַלטן מיט מיט ר' יצחק יודלס, מיט די חסידים, האָט עס דעם אַלטן הנאה געטאָן: חסידים, עס איז עפּעס גאָר אַנדערש — פֿאַר זײער רבין... און ר' יחזקאל האָט זיך גאָרנישט אָנגערופֿן.

ר' יחזקאל האָט פֿאַר זײַן ייִנגסטער טאָכטער, די בת־זקונים, לאהלע, געװאָלט אַ למדן און אַ בעל־ייִחוס פֿאַר אַן אײדעם זיך נעמען, אַז דער אײדעם זאָל קעסט עסן כּל־ימיו און תּורה לערנען, אַז אױף דער עלטער, װען ר' יחזקאל װעט אין דער הײם שױן זיצן, זאָל ער אין דער שטוב דעם קול־התּורה הערן. ער האָט די זאַך איבערגעגעבן ר' יצחק יודלס. ר' יצחק יודלס „גוט־װאָך", װאָס האָט אַזױ קלינגענדיק אין שטוב אָפּגעקנאַקט, האָט דעם אַלטן עפּעס הנאה געטאָן. אין זײַן הױז — חסידים, און דער אַלטער האָט שױן גענומען פֿאַנטאַזירן װעגן דעם אײדעם דעם למדן. ער האָט זיך אױפֿגעהױבן און אַריבערגעװוּנקען צו דעם מחותּן ר' חײמען, אַז ער זאָל מיט אים אין אַ צװײטן שטוב אַרײַן (אַזױ איז שױן אײַנגעפֿירט בײַ די אַלטע, אַז קײנער שטעקט נישט די האַנט אין קאַלטן װאַסער אַרײַן, אַז דער צװײטער װײסט נישט דערפֿון). ר' יצחק יודלס האָט נאָך אַ לאַנגן אומקוקן צו דער „חבֿרה“ אַ װאָרט געװאָרפֿן:

— אײַלט אײַך נישט אַזױ, און װוּ זײַנען מיר עפּעס? — און איז מיט שאַרנדיקע טריט אין די צװײטע שטוב אַרײַן צו די אַלטע.

— ר' מרדכי קאָנסקעװאָליער שרײַבט דאָך מיר, אַז איר האָט זיך מיט אים געזען אין טריסק, אַז איר קענט זײַן בחור, נו, װאָס דאַרף מען מער?

און פֿון דער שטוב האָט זיך געהערט אַהרן־ליבס קלאַפּן מיטן שטעקן אין טיש: „געהרגעט קענען זײ װערן, אײדער"...

די װײַבער האָבן זיך אין עסשטוב בײַ מלכּהלען, ר' יחזקאלס װײַב, פֿאַרזאַמלט. עס איז אַ מינהג בײַ מלכּהלען אין שבת־צו־נאַכטס פֿון גרױסן רעכענונג אױף פּסח דאָס לעצטע שמאַלץ אױסצולאָזן. אין יענער שטוב זיצן די מאַנספּאַרשױנען בײַם יאָר־רעכענונג, עס הערט זיך פון דאָרט אַ שטיל גערױש, װאָס זאָגט אױס די ערנסטקײט פֿון אינעװײניק. די דינסט דרײט זיך, טראָגט אַרײַן גלעזער טײ און נעמט אַרױס לײדיקע גלעזער, און יעדעס מאָל, װען די טיר עפֿנט זיך, שלאָגט פֿון דאָרט אַרױס אַ רױך פֿון ציגאַרן און אַ ליאַרעם, װאָס פֿאַרשטומט אױף אַ װײַלע די װײַבערישע געשמועסן, און די װײַבער קריגן דרך־ארץ פֿאַר „דרינען"... דאָ, אין דער שטוב, זיצן די װײַבער און מאַכן זיך „נאַריש“ אין דרײדל. אין דרײדל הײסט עס, אָבער זײ שפּילן גאָר אין „זעקס און זעכציק" מיט אַ טאַליע קאָרטן, װעלכע די מאַנספּאַרשױנען האָבן די קינדער געגעבן צו שפּילן זיך. די ייִנגלעך שטײען בײַ די מאַמעס און ציִען „קאָנגעלט", די מאַמעס שטופּן זײ אָפּ פֿון זיך, און די ייִנגלעך שטײען אַלץ װײַטער און טוען דאָס זײעריקע. אין מיטן קומט גאָר צו לױפֿן אַ ייִנגל, כאַפּט אַרױס דעם „קאָן" פֿון טעצל און אַנטלױפֿט װוּ דער פֿעפֿער װאַקסט — און גײ טו אים עפּעס!

דער אַלטער דור װײַבער טראָגט טיפֿע הױבן מיט פֿאַרשידענע קאָלירטע בענדער און ברײטע שטערן־טיכלעך, װעלכע זײַנען אין שפּיצן אױסגעשניצט, און אין יעדע שפּיץ פֿינקלט זיך אַן אַנדער צירונג: אין אײן שפּיץ — אַ רױטע קרעל, אין צװײטן שימערט אַ בריליאַנט, און דאָס װאַרפֿט איבער דעם אַלט געקנײטשטן, גלענצנדיקן שטערן אַ שבת־מלכּה־חן; דער יונגער דור טראָגט שױן שײטלעך מיט פֿאַרשידענע מאָדנע לאָקן און די צירונג אין די שײטלען אַרײַנגעשטעקט. די קלײדער זײַנען מערסטנטײלס פֿון פּערסישע טיכער־שטאָף אין פֿאַרשידענע קאָלירן, װאָס איז דענצמאָל די מאָדע געװען, און געמאַכט זײַנען זײ אױך געװען נאָך דער דענצמאָלדיקע מאָדע — פֿאַלדן אױף פֿאַלדן, אײן פֿאַלד אַרײַן מיטן קאָפּ אין די צװײטע; דאָ מישן זיך די פֿאַלדן אױס און לײגן זיך צוזאַמען, דאָרט צעגײען זײ זיך שױן אין צװײ באַזונדערע װעגן. אױף די הערצער טראָגן זײ אַלע „האַרץ־ברעטלעך“. דאָס איז אַ לאַנג פֿירקאַנטיק שטיק סאַמעט, אױף װעלכן עס זײַנען אױפֿגעהאָנגען װי אױף אַ שילד די מתּנות, װאָס דאָס װײַבל האָט באַקומען, װען זי איז אַ כּלה געװען. איטע די שנור, גאָלדעלע די טאָכטער זײַנען געזעסן אײנע אַנטקעגן די צװײטע און בײדע זײַנען זײ געװען שטיל (װאָרעם זײ זײַנען ברוגז צװישן זיך, הײַנט איז די רעכענונג...). און אַז אײנע האָט זיך פֿון איר אָרט אױפֿגעהױבן, האָט די צװײטע עפּעס מאָדנע די ליפּן פֿאַרקרימט, די אױגן צום באַלקן פֿאַרגלײזט און לײַכט אָפּגעזיפֿצט. דאָס איז געװען אַ מין ברוגז־מינע.

זײ האָבן געשפּילט און דער אָנפֿירער פֿון שפּיל איז געװען אַ ייִדל, אַ „דײַטשל", אַן „אײַנגײער" און „אַרױסגײער" בײַ מלכּהלען, װי אין אַנדערע הײַזער. גערופֿן האָט מען אים אױך „דאָס װײַבעריש ייִדל". שױן דענצמאָל האָט ער געטראָגן דײַטשמעריש, אַ קורץ רעקל און אַזאַ מין זיבן־קאַנטיק היטל מיט אַ גלאַנצנדיקן דאַשעק. געטראָגן האָט ער דײַטשמעריש נישט אַזױ לשם דײַטש, נאָר װי איבער גלאַט אַזױ, װײַל עס פּאַסט פֿאַר אַזאַ מין װײַבעריש ייִדל צו טראָגן „דײַטש". געװוּסט האָט ער צו יעדער קרענק אַזאַ מין רפֿואה, װאָס ער פֿלעגט עס אָנרופֿן „קאָרפּוס דעליקטו". מיט די דײַטשן רעדט ער פּױליש, און שרײַבט „פּראָשעניעס" אױך אױף פּױליש, דערפֿאַר פֿלעגט מען אים אין שטעטל רופֿן „מאַכער". איזן איז עס אַזאַ מין ייִדל, װאָס אומעטום קומט עס, אומעטום איז עס הײמיש, װאָס אַלעמען זאָגט ער „דו“ און װאָס אַלע זאָגן אים „דו“. צום מערסטנס פֿלעגט ער זיך חבֿרן מיט װײַבער, און עפּעס אַזױ װי אים װאָלט מען מתּיר געװען, פֿאַרברענגט ער צװישן זײ פֿראַנק און פֿרײַ. ער װײסט פֿון זײערע סודות, און עס מאַכט גאָרנישט אױס — „אַ האַלבע ייִדענע“. אַלעמען פֿלעגט ער אײַננעמען מיט זײַנע גלײַכע װערטלעך. ער האָט גערעדט, האָט מען געלאַכט, כאָטש עס איז מער נאַרישער געװען װי לאַכעדיקס. ער פֿלעגט זיך דעם קאָלנער פֿון פּאַלטאָ אַװעקשטעלן, דאָס היטל זיך פֿאַרדרײען, מאַכן זיך דרעמלען און דאָס בערדל פֿלעגט זיך שאָקלען, — איז גענוג געװען, אַז עס זאָל ברענגען צום געלעכטער.

הײַנט, שבת־צו־נאַכטס פֿון גרױסן יאָר־רעכענונג, איז אים אַװדאי געקומען, אַז ער זאָל זיך געפֿינען בײַ ר' יחזקאלן. פֿון קיך טראָגט זיך אַ ריח פֿון געפּרעגלטע שמאַלץ, און געװוּסט האָט ער, אַז נאָך דעם רעכענונג װעט זײַן די גרױסע מלװה־מלכּה, װי עס איז שױן דער מינהג בײַ ר' יחזקאלן פֿון קדמונים אָן.

בײַ אַ װינקעלע טיש איז געזעסן לאהלע, דאָס כּלה־מײדל. פֿון די פֿרישע גערײטלטע באַקן האָט דאָס יונגע בלוט אַרױסגעקושט זיך... אַזױ אַז, װי דאָס בלוט פֿון אַ רױז, װאָס רײטלט זיך אױף דעם סאַמעט־בלעטל, װען די זון גליט דערױף. די אױגן שטילע. רויִק זײַנען זײ פֿאַר זיך געװען אײַנגעפֿאַסט אין דעם ברײטן גרױסן אױגנלאָך, און דאָס דיניטשקע ציטערנדיקע הײַטל האָט געהיט דאָס אױג. דער אױבער־שומר, די שװאַרצע ברעם, װאָס הענגט אױף דעם ראַנד פֿון דעם גרױסן װײַסן שטערן, װאָס זעט אױס װי אַ מענטשן־קרױן פֿון גאָט געשענקט, האָט זיך אין דער שטיל דעם אױג צוגעקוקט און אַלעם דעם אױג נאָכגעמאַכט... די האָר אין צװײ צעפּ פֿאַרפֿלאָכטן, חנעװדיק און מײדל־ציטערנדיק האָבן זײ זיך איבער אירע אײדעלע ציטערנדיקע אַקסל אַראָפּגעלאָזט. זי איז געזעסן פֿאַר זיך, און אַ כּלה־חן האָט פֿון איר געזיכט אַראָפּגעלױכטן צנועהדיק און שטיל שװײַגנדיק. יעדעס מאָל, װען עס האָט זיך געהערט דעם דײַטשלס קול, האָט איר האַרץ לײַכט אױפֿגעציטערט, און די יונגע ברוסט האָט דענצמאָל לײַכט זיך באַװעגט. זי האָט מורא געהאַט, אַז דאָס דײַטשל זאָל זי נישט טשעפּען, נאָר באַלד איז אױף איר אױך די צײַט געקומען.

— װײסט, דער שדכן זיצט דערינען מיטן טאַטן און שמועסן װעגן אַ שידוך.

זי האָט דעם קאָפּ אַראָפּגעבױגן און אים פֿון זיך מיט אירע לײַכטע װײַסע הענט אָפּגעשטופּט.

— אַזױ װי עס קען אױף דער לבֿנה ראָש־חודש־רעטעכלעך װאַקסן, אַזױ װעסטו דעם חתן קריגן.

אין שטוב האָט געקלונגען אַ געלעכטער.

לאהלע האָט זיך פֿלינק פֿון טיש אױפֿגעכאַפּט און איז פֿאַר חרפּה פֿאַרשװוּנדן געװאָרן.

אױף די װענט פֿון דער גרױסער, לאַנגער קיך האָט דאָס קופּער אַראָפּגעפֿונקלט. און אײן ראָנדל האָט איבערגעװינקט צום צװײטן, װאָס איז געהאַנגען קעגן אים אױף דער צװײטער װאַנט. די דיקע בײַכיקע בעקנס, די קופּערנע אױסגעצױגענע בראָטפֿאַנען, די הױכע קריגן מיט פֿאַרשידענע שנױצן האָבן באַלעבאַטיש פֿון די װענט אַראָפּגעהאַנגען, פֿאַרשפּרײט אַרום זיך אַ הײמישקײט און דערצײלט פֿון גוטע געװעזענע צײַטן... אין אױװן פֿלאַקערט עס, און טיפֿע ברײט בײַכיקע קופּערנע טעפּ שטײען און קאָכן און קאָכן, און דער פֿרישער, פֿעטער גריװן־גערוך לײגט זיך איבער דער קיך און דערצײלט עפּעס פֿון הײמישע זאַכן... אױף דעם לאַנגן פֿלײשיקן טיש, װעלכער איז מיט אַ לאַנגן קופּערנעם בלעך באַקלאַפּט, שטײען אָנגעשטעלט טיפֿע בעקנס, קלײנע און גרױסע, גרײט דאָס שמאַלץ אין זיך אַרײַנצונעמען.

בײַ דער קיך אין אַ װינקעלע זיצט רחל לאה, די אײַנגײערין. אַ הױכע, אַלטע ייִדענע מיט װערצעלעך אױף דער גאָמבע, און צװײ־דרײַ לאַנגע האָר ציִען זיך פֿון די װערצעלעך אַרױס. די אַלטע, גרױע קאַץ ליגט אין איר שױס און לעקט איר די אײַנגעדאַרטע בײנערדיקע הענט. אַרום איר שטײען מלכּהלעס אײניקלעך, ייִנגלעך מיט מײדלעך, טײל אין הײַזלעך, טײל אין קלײדלעך, טײל אין שירצלעך, טײל אין ציצה־כּנפֿותלעך, און האָרכן אױס, װאָס די באָבע דערצײלט, אַ מעשׂה מיט אַ „פֿײַערדיקן הענטל בײַם שמאַלץ פּרעגלען“.

אַ מאָל, שױן לאַנג, דערצײלט זי, האָט אַ ייִדענע שמאַלץ אין אַ פֿײַערקע געפּרעגלט, האָט זי דעם טאָפּ פֿון פֿײַערקע אַרױסגענומען, זעט זי, עס שטעקט פֿון פֿײַער אַ פֿײַערדיק הענטל אַרױס, און עס הערט זיך אַ שטימע: „גוטע פֿרױ, גוטע פֿרױ, גיב מיר אַ פּאָר גריװן, װעט קײן עין־הרע אין שמאַלץ נישט אַרײַנקומען". האָט זי טאַקע אַזױ געטאָן. האָט זי אָנגעהױבן גיסן שמאַלץ. גיסן אײן טאָפּ, גיסט צװײ, גיסט דרײַ, גיסט זעקס, גיסט אַכט, גיסט צען, ביז זי האָט שױן מער קײן טעפּ נישט געהאַט — האָט עס אױפֿגעהערט.

די קינדער האָרכן אױס און װאַרטן מיט שרעק ביז מען װעט דעם טאָפּ פֿון די פֿײַערקע אַרױסנעמען, אַז זײ זאָלן כאָטש זוכה זײַן צו זען דאָס פֿײַערדיקע הענטל.

דערװײַל שלאָפֿט רחל לאה אײַן, און די אַלטע הױב (אַ גילגול פֿון מלכּהלעס, די באַלעבאָסטעס הױב) מיט די אַלטע, ברײטע בענדער לאָזן זיך איר איבערן אַלטן, אײַנגעקנײטשטן שטערן. דענצמאָל נעמט אַ ייִנגל און שטעקט דאָס הענטל אױס און גיט אַ צופּ די אַלטע באָבע בײַ די האָר פֿון װאָרצל.

— האָב, האָב, האָב — מאַכן די אַלטע, אײַנגעשרומפּענע אױסגעדאַרטע ליפּן, און פּרוּװן כאַפּן דעם קינדס פֿינגערל אין דעם אָנצײנערדיקן מױל אַרײַן.

— באָבעשי, פֿאַר װאָס װאַקסן אײַך די האָר אױף די װאָרצעלעך? — פֿרעגן די קינדערלעך.

— װײַל איך מאַך מיר אַלײן הבֿדלה, און טרינק פֿון הבֿדלה־װײַן, — ענטפֿערט די אַלטע מיט אַ האַלב־פֿאַרשלאָסענע אױגן און מיט אַן אַלט פֿאַרקרימט געלעכטערל אױף די אַלטע פֿאַרקרימטע ליפּן.

און װען די אַלטע מאַכט זיך נאַריש מיט די קינדער, איז כאַצקעלע, דאָס עלטסטע אײניקל, אַ ייִנגל פֿון אַ יאָר צען, שטאַרק פֿאַרנומען מיט אַ דרײדל גיסן. אין דער קיך האָט ער אַן אײַנגעבױגענע לעפֿל מיט צין אַרײַנגעשטעלט, און איצט פּאַקט ער די פֿאָרעם אין אַ הױפֿן זאַמד אײַן.

און דאָרט בײַם אַנדער װינקל קיך, װײַט פֿון יום־טובֿדיקן, זיצט יענטע דאָס דינסטמײדל בײַ אַ גרױסן עמער מיט װאַסער און שײלט די קאַרטאָפֿלעס, װאָס ליגן אין איר שױס, און װאַרפֿט זײ אין אַן עמער װאַסער אַרײַן, צו די גרױסע מלװה־מלכּה...

נאָטע הינטער איר צופּט זי בײַ די בלוט־שפּראָצנדיקע האַנט: — יענטע, װאָס װעט זײַן?...

— זאָלסט אַזױ לעבן, װי דו װעסט מיט מיר חתונה האָבן...

דער מתנגדישער רבֿ און דער חסידישער רבי: קאַפּיטל פֿיר

עס איז געקומען ל"ג־בעומר.

און די גוטע מוטער ערד, װאָס האָט מיט איר חסד אױף זיך דער שטאָטס הײַזלעך געטראָגן און אַלץ, װאָס געפֿינט זיך אין זײ און אױסער זײ, האָט זיך מיט גאָטס לײַטזעליקײט ערפֿרישט, באַקלײדט פֿון קאָפּ ביז די פֿיס מיט גרעזלעכס, בלעטעלעך. גרינינקע קעפּלעך האָבן זיך פֿון אונטערן געהילץ, פֿון אונטער שטײן און בײן אַרױסגעריסן, געשפּראָצט, און מיט אַ ליבע, פֿרומער מינע האָט זיך דאָס גרעזעלע געשאָקלט אַהין און אַהער און גענאָגט זײַן ביסל בידנע חיונה פֿון דער מוטער ערד. און די מוטער ערד האָט אירע פֿולע בריסטן אױסגעשטעלט און אָנגעזױגן און אָנגעקאָרמעט יעדעס אָפֿענע מײַלעכל, װאָס האָט נאָר בדעה געהאַט צו זױגן. אַלץ אַרום, טאַטע אין הימל, האָט מקײם געװען דײַן שליחות, געהאָרכט און געטאָן דאָס, װאָס דו האָסט זײ באַפֿױלן פֿון ששת־ימי־בראשית אָן: דאָס גרעזעלע איז געװאַקסן, געצױגן זיך, װײַל זײַן מיצװה איז צו װאַקסן, די פֿױגעלעך האָבן זיך זײער נעסט געמאַכט איבער די פֿענצטערלעך פֿון דער אַלטער װײַבערשער שול און האָבן אַ גאַנצן טאָג אין דײַן פֿרום בית־המדרש־געסל, פֿון װאַנעט עס טוט זיך הערן דער הײליקער קול־התּורה, אַרומגעשפּרונגען, אַרומגעטאַנצט פֿון דעכל צו דעכל, אױפֿן פֿענצטער פֿון אַלטן בית־מדרש אונטערגעשפּרונגען, אַ קדושה געכאַפּט, אַ שמי־רבא, אַ װאָרט תּורה אונטערגעכאַפּט, און אַװעקגעשפּרונגען, אױף דער ערד זיך געשטעלט מיט אַ קװיטש — ברכה, און געכאַפּט אַ קרישעלע בײגל, זעמל, פּוטערברױט, אַ, װאָס אַ חדר־ייִנגעלע האָט דעריבער אַ ברכה געהאַט געמאַכט, און איז דערמיט אַװעקגעפֿלױגן און מיט דעם זײערע נשמות, װאָס זײַנען געװאָרן פֿאַרװאָגלט אין פֿײגלעך, מתקן געװען.

און דײַנע הימלען אין דער הױך האָבן זיך אױסגעצױגן, אײנער אין דעם צװײטן אַרײַנגעפֿלאָסן, און גאַנץ װײַט און ברײט אין פֿרעמדע לענדער אַרײַן האָבן זײ זיך פֿאַרבלאָנדזשעט און באַשיצט דײַן קלײן װעלטל, אַזױ װי דו האָסט זײ אָנגעזאָגט פֿון אָנהײב אָן. און דאָס װאַסער הינטערן שטעטל האָט זיך װי אַ שטיל געבעט, מיט װעלכן ער װאָלט דיך דאַנקען געװאָלט, טאַטע אײנציקער, פֿאַר אַלץ, געגאָסן כװאַליע־אױס, כװאַליע־אײַן, פֿון פֿרעמדע לענדער אין פֿרעמדע לענדער. דורכרײַזנדיק, האָט עס אַ שטילע, לאַנגע געשיכטע דערצײלט אױף אַ װאַסערשפּראַך. און פֿון װאַסער זײַנען אױפֿגעגאַנגען באַהאַלטענע טױװאָלקן און האָבן באַהױכט דײַנע פֿעלדער, װאָס האָבן זיך אין דער לענג און אין דער ברײט אױסגעשפּרײט. די טױװאָלקן זײַנען געלעגן איבער די פֿעלדער גאַנצע נעכט און זײ אָנגעטרונקען און באַפֿרישט. און פֿון די פֿעלדער האָבן זיך געטראָגן באַהאַלטענע ריחות אין דער לופֿט אַרום און פֿאַרפֿולט מיט לעבן, ערקװיקט און ערפֿרישט יעדעס דײַן באַשעפֿעניש, װאָס זײ האָבן אױפֿן װעג געטראָפֿן.

ל"ג־בעומר. אין דער גאַס פֿאַר טיר און טױער זיצן װײַבער, באַלעבאָסטעס מיט שטריקנאָדלען אין די הענט, שטריקן זאָקן און דערצײלן מעשׂיות. און די חדר־ייִנגלעך, װאָס זײַנען אין שטאָט איבערגעבליבן, שטײען בײַ זײ און ציִען די מאַמעס שירצן: מאַמע, אַ צװײער!... די פֿרומע רביצין, אָנגעטאָן אין חול־המועדיקן װײַסן שאַל, זיצט פֿאַר איר טיר, אַרום איר די כּלי־קודש־װײַבער — די שוחטקע מיט דעם חזנס װײַב. אױף די פּאָר אײנציקע בײמער, װאָס זײַנען פֿאַרװאָרפֿן אין געסל (װאָס קײנער װײסט נישט, װער עס האָט זײ דאָ אײַנגעפֿלאַנצט), ציִען זיך חדר־ייִנגלעך און רײַסן צװײַגלעך. פֿון פֿעלד קומען צו גײן באָרװעסע ייִנגלעך מיט פּעק געלע פֿעלדבלומען אין די הענט, און רופֿן אין דער גאַס

נאַ דיר בלומען, גיב מיר קנעפּ,

נאַ דיר בלומען, גיב מיר קנעפּ!

די קינדער קומען אָן צו לױפֿן, רינגלען זײ אַרום, רײַסן אָפּ די קנעפּלעך פֿון די הײַזלעך, פֿון די קאַפּאָטקעלעך און קױפֿן בלומען, קערן זיך אום צוריק צו זײערע מאַמעס מיט הענט בלומען און אַראָפּגעלאָזטע תּחתּונימלעך...

אין מיטן מאַרק װערט פּלוצלינג אױסגעשפּרײט אַ לאַנגע, ברײטע פּלאַכטע, און עט דערהערט זיך אַ קאַטערינקע שפּילן. קינדער קומען אָן צו לױפֿן פֿון אַלע עקן, דערנאָך עלטערע מענטשן. מען שטעלט זיך אַרום, מען רינגלט אַרום, און אײנער אין אַ פֿאַרדרײטן הוט אָן אַ דאַשעק, אָנגעצױגן אין עפּעס אַ מין געשטריקט העמדל און אָנגעגאַרטלט אין אַ ברײטן פּאַסעק, אין שיך און זאָקן, דרײט זיך אַרום און אַרום דעם רעדל מיט אַ קאַנטשיק אין דער האַנט און האַקט איבער די קעפּ, און װאַרפֿט היטלעך אין די קופּקע אַרײַן, און די קאַטערינקע שפּילט צו. פּלוצעם װײַזט זיך אַ הױכער יונג אין אַ אָפּגעקרײט פּנים, אָנגעטאָן אין אַ פּאָר גאַנצע הױזן פֿון אױבן ביז אַראָפּ, מיט אַ זײגער אױסגעמאָלט אױף די הױזן אױף די סאַמע „זײַט־מיר־מוחל“... אױפֿן בױך שטעלט ער זיך אַרױף אַ הױכן דראָנג, און אױפֿן שפּיץ דראָנג לעבט אַ גאַנצע משפּחה, װעלכע מאַכט נאָך קונצן דערצו. די קאַטערינקע שפּילט צו, און דער מענטש מיט דעם קאַנטשיק אין דער האַנט קלאַפּט איבער פּנימער, איבער נאַקעטע קעפּ. עס װײַזט זיך אַ האַלב נאַקעט מײדל אין אַ קורץ קלײדל ביז צו די קני, מיט בלאָנדע צעלאָזטע האָר, פֿאַרקעמט און אײַנגעפֿלאָכטן מיט פֿאַרשידענע קײטעלעך און קמיעות, מיט אַ חנעװדיק נעזל, און אַ פּאָר רױטע בעקעלעך, און ברעכט זיך אין אַ רײף... ס'װײַזט זיך נאָך אײנער, װאָס שלינגט שװערדן אײַן, אײנס נאָך דעם צװײטן, און דערנאָך קומט אַ צװײטער און שלעפּט אים גאָר פֿון מױל אַרױס, אַנשטאָט די שװערדן — לאַנגע טיכלעך מיט װײַבערישע קאָפּקעס, און גײ פֿרעג זײ קשיות! און די קאַטערינקע שפּילט צו, און דער מענטש מיטן קאַנטשיק קלאַפּט איבער די קעפּ, איבער פּנימער.

געװען איז אַ מאָל אַ ייִד אַ שנײַדער אין שטאָט. מען האָט נישט געװוּסט, פֿון װאַנעט עס קומט אַ ייִד, און װוּ אַהין עס גײט אַ ייִד. ער איז געװען אײנער פֿון די טױזנט, װאָס זײער לעבן גײט װי אַ שאָטן דורך פֿאַר אונדזערע אױגן װאָס קײנער מערקט נישט נישט זײער געבױרן װערן, און נישט זײער שטאַרבן. דאָס ברױט, װעלכעס זײ עסן, מוז װאַקסן אױף באַהאַלטענע פֿעלדער, און דאָס פֿלײש, װאָס זײ עסן, מוז זײַן פֿון אַזעלכע בהמות, װאָס פֿיטערן זיך אין פֿאַרבאָרגענע לאָנקעס, — אַז נישט װאָלט מען זיך אַ מאָל געפֿרעגט, װוּ איז דאָס ברױט אַהינגעקומען פֿון די פֿעלדער? װוּ זײַנען די בהמות אַװעקגענומען פֿון די לאָנקעס?...

אַ ייִד, אַ שנײַדער, מיט קײנעם נישט געהאַט קײן געשעפֿטן, אױסער מיט אײן גאָט, זײַן באַשעפֿער. די נאַכט דעקט נאָך דעם הימל צו, װען דער שנײַדער גרײט זיך אין בית־מדרש אַרײַן. באַהאַלטן הינטער אַן אױװן, בײַ אַ שראַנק ספֿרים, דאַנקט ער זײַן באַשעפֿער דערפֿאַר, װאָס ער האָט אים באַשאַפֿן, פֿאַר דעם ברױט, מיט װעלכן ער דערנערט זיך, און פֿאַר דעם חסד, װאָס ער װעט טאָן מיט אים נאָך זײַן טױט און װעט אים צונעמען צו זיך. קײנער זעט נישט װען עס גײט אַ ייִד אַ שנײַדער אין בית־מדרש אַרײַן, װען עס זיצט אַ שנײַדער בײַ אַ פּױערס סערמיענגע. און זעט מען אים, דאַכט זיך, עפּעס שױן אַזױנס אַ געװײנלעכעס, װי דער קלאָץ, װאָס שטײט אין מיטן מאַרק. עס פֿרעגט שױן קײנער נישט, צו װאָס שטײט אַ קלאָץ? צו װען אַ קלאָץ?

זײַן װײַב, חנה די שנײַדערין, האָט אױף זיך גענומען אַ מיצװה בירושה (איבערגענומען פֿון דער מאַמען עליה־השלום, און די מאַמע פֿון דער באָבע, און אַזױ אײן דור נאָכן צװײטן): יעדן פֿרײַטיק פֿאַרנאַכט אין דער אַלטער װײַבערישער שול צװײ ליכטלעך אָנצוצינדן. עס האָט קײנער נישט געפֿרעגט, װער עס צינדט אָן די צװײ נשמה־ליכטלעך, װאָס פֿינקלען זיך יעדן פֿרײַטיק־צו־נאַכטס פֿון דער אַלטער װײַבערישער שול אַראָפּ, צי זײַנען די אַלטע באַלעבאָסטעס פֿון די קבֿרים אױפֿגעשטאַנען? מען װאָלט זיך מער געװוּנדערט, אַז מע װאָלט אַ מאָל אַזױ אין אַ שײנעם פֿרײַטיק־צו־נאַכטס די צװײ ליכטלעך נישט געזען. װאָלט מען דעמאָלט באַמערקט, אַז עס פֿעלט עפּעס אין דער שול (כאָטש װאָס, װאָלט קײנער נישט געקענט טרעפֿן). און פֿאַר די צװײ ליכטלעך, װאָס די פּראָסטע מאַמעס צינדן אַזױ לאַנג אָן אײנע נאָך די צװײטע, האָט זײ גאָט באַלױנט און האָט זײ אָפּגעגעבן אײן ליכט, ר' דודל, דעם רבֿ פֿון דער שטאָט.

נאָך אַ לאַנגער צײַט, װי חנה די שנײַדערין האָט קײן קינדער נישט געהאַט, האָט גאָט דערהערט איר געבעט און האָט איר אַ זון געשאָנקען. זי האָט אים אַ נאָמען געגעבן ר' דודל, און דאָס איז טאַקע ר' דודל, דער הײַנטיקער רבֿ פֿון שטאָט.

באַלד פֿון קלײנערהײט אָן האָט זיך דודל אַרױסגעװיזן אַנדערש פֿון אַנדערע קינדער. אַ סידורל װאָס דער טאַטע האָט אים געקױפֿט „אַלף־בית" זיך אױסצולערנען, האַלט ער נאָך אין דער בוזעם־קעשענע ביזן הײַנטיקן טאָג. אָן אַ פֿאַרדעקטן קאָפּ האָט ער אין װיגל נישט געװאָלט אײַנשלאָפֿן. נאָכן יאָר האָט ער שױן די ברכה געפּלאַפּלט איבער דער מוטערס ברוסט.

געלערנט אין חדר מיט גרױס התמדה. נישט פֿלינק איז דער קאָפּ, נאָר דאָס, װאָס קומט אַרײַן, גײט שױן נישט אַרױס, און פֿרום, אָפּגעהיטן, ער גײט זיך זײַן „אָקסנשריט“, נישט אױף קײן האָר פֿון שולחן־ערוך אָפּצוטרעטן.

הונדערט און אײן מאָל האָט ער די הוראה געחזרט און געלײענט זי אױסנװײניק מיט די הערות, מיטן פֿינגער געטײטלט, פֿאַרבונדן די אױגן, אױפֿן טאָװל, װוּ יעדער אות שטײט.

אַז ר' בערל זכרונו לבֿרכה, דער אַלטער רבֿ פֿון דער שטאָט, איז ניפֿטר געװאָרן און האָט נישט איבערגעלאָזט קײן ממלא־מקומו, נאָר אַ דערװאַקסענע יתומה, װאָס מען דאַרף זי חתונה מאַכן, האָבן באַלעבאַטים אָנגעהױבן צו רעדן, אַז דודל זאָל חתונה האָבן מיט דער יתומה און ממלא־מקום זײַן.

חסידים זײַנען געװעזן קעגן דעם: לײזער שנײַדערס זון פֿאַר אַ רבֿ? באַלעבאַטים אָבער, װאָס האָבן געװאָלט די זכיה האָבן צו זען, אַז אײנער פֿון זײ איז עולה־לגדולה, האָבן זיך אײַנגעשפּאַרט. עס האָט זיך געמאַכט אַ שטאַרקע מחלוקה. נאָר אײן מאָל האָבן זיך די באַלעבאַטים צוזאַמענגענומען אױפֿן בית־עולם, געשטעלט אַ חופּה דודלען מיט דעם רבֿס יתומה, און אַרײַנגעקלאַפּט אין קבֿר אַרײַן: „מזל־טובֿ, אײַער אײדעם איז ממלא־מקום!"

חסידים האָבן מורא געהאַט פֿאַר בושת־המת, האָבן זײ שטיל געשװיגן און האָבן געװאַרט ביזן ערשטן רגל — װוּ אַהין װעט ער פֿאָרן?

ר' דודל אָבער האָט געהאַט זײַן גמרא און יורה־דעה און איז זיך געזעסן אין דער הײם און האָט יום־ולילה געלערנט. דער רבֿ האָט זיך געפֿירט באַלעבאַטיש: געװען אַ חבֿרה־מאַן אין דער חבֿרה תּהילים, יעדן פֿאַרטאָג אױפֿגעשטאַנען און געזאָגט מיט די באַלעבאַטים תּהילים ביז צו עלות־השחר; מיטן ערשטן מנין געדאַװנט, במינהג אַשכּנזים, און יעדן ערבֿ ראָש־חודש יום־כּיפּור־קטן אָפּגעריכט אין דער קאַלטער שול.

חסידים האָט עס שרעקלעך פֿאַרדראָסן, און אַזױ װי זײער שטײגער איז, האָבן זײ זײער נוהג קלות געװען אין אים און נישט אַנדערש אים גערופֿן װי „דודל שנײַדער“. אַ, אַ חסיד האָט אים אַ מאָל אױף אַ ברית־מילה באַלײדיקט און האָט אים „שנײַדעריונג“ גערופֿן. באַלעבאַטים האָבן דעם חסיד געװאָלט קורע־כּדג עע זײַן, נאָר דער רבֿ האָט זײ אײַנגענומען מיט גוטן, און פֿון דעמאָלט אָן חתמעט ער זיך: „אַני־הקטן דוד כיט“.

חסידים, די װאָס האָבן אים אין אײנעם אין בית־מדרש געלערנט, האָבן נישט געקענט פּועלן בײַ זיך אים צו זאָגן „רבי“, און זײַנען געגאַנגען פֿון דער װײַטנס. ער האָט זיך אױך פֿון זײ דערװײַטערט, האָט זיך געהאַלטן מיט די „חוטבֿי עצים ושואבֿי מים" און נאָך זײ נאָכגעפֿאָרשט. פֿאַר זיך אַלײן האָט ער נישט געקענט לערנען, — דאָס, װאָס ער האָט שױן געװוּסט, האָט ער געמוזט איבערגעבן דעם צװײטן. יעדן פֿרײַטיק־צו־נאַכטס פֿלעגן זיך די באַלעבאַטים צוזאַמענקומען אין בית־מדרש אַרײַן מיט חומשים אין די הענט, און ר' דודל פֿלעגט מיט זײ די סדרה לערנען. ער פֿלעגט זײ געבן צו פֿאַרשטײן און אױסטײַטשן שטיקער מדרש רבאס, די באַלעבאַטים האָבן די פֿינגער געלעקט פֿון זײַנע מתיקותדיקע רײד. שבת נאָכן שלאָף פֿלעגט ער זיך אַרײַנזעצן צװישן די באַלע־מעלאָכעס אין בית־מדרש, נעמען אַ תּהילים אין דער האַנט אַרײַן און זאָגן מיט זײ תּהילים, ער אַ פּסוק, זײ אַ פּסוק. ער האָט געזונגען יעדעס װאָרט, און דער קול האָט זיך אַרױסגעלאָזט אױסער דעם בית־מדרש, אין געסל געשאַלט און גערופֿן אין בית־מדרש אַרײַן. יונגען, שבת־לאָבוסעס, װאָס האָבן אין גאַס פּאַלאַנט געשפּילט, האָבן דעם פּאַלאַנט אַװעקגעװאָרפֿן; באַלעגאָלעס, פֿישערס, װאָס האָבן מיט די װײַבער אין גאַס שפּאַצירט, האָבן די װײַבער אַװעקגעװאָרפֿן, אין בית־מדרש געקומען. דאָס בית־מדרשל איז װאָס אַ מאָל פֿולער און פֿולער געװאָרן און דער רבֿ, פֿאַרטרונקען צװישן קעפּ, שטײט און זאָגט תּהילים און דער קהל ענטפֿערט אים אָפּ. ער אַ פּסוק, זײ אַ פּסוק.

ייִדן האָבן געװוּסט, אַז זײ האָבן זיך אױף װעמען צו פֿאַרלאָזן. איז אײנעם שלעכט געװען, איז ער צום רבֿ אַרונטערגעגאַנגען, און דער רבֿ האָט אײן רפֿואה געהאַט — תּהילים. װאָס פֿאַר אַ ייִד עס זאָל נישט זײַן, האָט זיך דער רבֿ מיט אים אַנידערגעשטעלט אין װינקל בית־דין־שטוב און האָט אָנגעהױבן מיטן ייִד תּהילים צו זאָגן. און דער ייִד, דערהערנדיק דעם רבֿס קול, װי עס קומט פֿון אַ צעבראָכן האַרץ, האָט ער זיך אױסגעװײנט פֿאַרן רבֿ און איז אַװעק מיט אַ גרינג געמיט.

אַז דודל איז רבֿ געװאָרן, האָט ער אױף זיך אַ מיצװה גענומען, װאָס ער זאָל זי מקײם זײַן אַפֿילו מיטן גרעסטן מסירת־נפֿש, און זאָל די מיצװה מאַכן ירשענען מדור־לדור, אַז גאָט װעט אים מזכּה זײַן צו דעם. דאָס איז די מיצװה פֿון אַבֿרהם־אָבינו־סנדקאָות, און ער האָט מיט די באַלעבאַטים אָפּגעמאַכט, אַז סנדקאָות געהערט צו אים.

פֿאַר די נשמות פֿון זײַן טאַטע־מאַמע האָט ער געקלערט.

דער רבֿ ר' דודל האָט זיך אין זײַן שטוב אַרױף און אַראָפּ געדרײט, דעם הױכן שטערן געקנײטשט און פֿון צײַט צו צײַט ביטער אָפּגעקרעכצט. הינדעלע די רביצין האָט פֿאַרשטעלט דאָס געזיכט אין אירע בלײכע לאַנגע הענט, געזעסן אין אַ װינקל בײַם אױװן און האָט ביטער געװײנט.

— דוד, אַ מעשׂה װעל איך מיך טאָן. איך װעל עס נישט קענען אַריבערטראָגן. דו מוזסט דאָ זײַן אַ קשה־עורף.

— און איך זאָג דיר, אַז עס איז מן־השמים. מן־השמים לאָזט מען מיך נישט צו צו דעם. װאָס קען איך קעגן דעם טאָן? מן־הסתּם דאַרף עס אַזױ זײַן. אַ גאַנצע עדה ייִדן זאָלן איבער מיר הונגערן? די שטאָט װעט חלילה אונטערגײן, — זײ האָבן געװײנט פֿאַר מיר, דאָס האַרץ װערט צעשניטן.

— אױ, די בושה, די חרפּה, רבונו־של־עולם, דו קענסט דאָך נישט זען קײן שפֿיכת־דמים.

— אױ, אישה, אישה, מען טאָר נישט זײַן קײן נוקם־ונוטר, געדענק, פֿאַרזינדיק זיך, חלילה, נישט.

— טאַטע אײנציקער — האָט די ייִדענע געקרעכצט, פֿאַרשטעלנדיק זיך דאָס געזיכט אין די הענט, און די גאָלדענע לאַנגערע אױרינגלעך האָבן איר נאָכגעבאָמבלט.

דער רבֿ איז צו שראַנק ספֿרים צו, אַרױסגענומען אַ ספֿר און האָט זיך פֿאַרטראַכט.

אין טיר האָט זיך געװיזן יודל מלמד, דער מוהל פֿון דער שטאָט, און האָט די רביצין גערופֿן: „רביצין, זײַט נאָר מוחל“.

די רביצין האָט זיך אױפֿגעכאַפּט.

דער רבֿ האָט עס באַמערקט און האָט אַ װינק געטאָן צו ר' יודלען מיטן פֿינגער: „נו, װאָס, זײ גײען שױן?"

יודל האָט דעם קאָפּ אַראָפּגעבױגן.

— בײַ מיר האָבן זײ געפּועלט, מן־הסתּם איז עס מן־השמים, איך בין נישט ראָױ צו דער מיצװה.

— רבי!

— איבער מיר זאָלן ייִדן נישט האָבן צו עסן? מילא, װאָס איז דער חילוק, איך האָב אױף מיר גענומען מיצװת הכנסת־אורחים. דאַכט זיך, דאָס װעט מיר קײנער שױן נישט קענען אַװעקנעמען. און דו, יודל, זאָגן זײ דיר אױך אָפּ דאָס מוהלשאַפֿט?

— איך װײס נישט, מן־הסתּם, נאָר װאָס איז דער חילוק, אַז אָן אײַך, רבי?

— עס איז דײַן חזקה. על־פּי דין טאָרסטו זיך נישט אָפּזאָגן, כּל־זמן...

פֿון הינטערן פֿענצטער דערהערט זיך פּלוצלינג אַ גערודער. מענטשן קומען אָן. עס װערט אַ געלױף, אַ געשרײ: „דאָס קװיטל!" דעם בלינדן שוסטערס קול הערט מען אין פֿענצטער:

— רבי, אונדזער רבי, איר װעט אײַך אַ שװאַרץ יאָר אױסריכטן!

מען קלאַפּט אין דער טיר, הענט רײַסן אױף, אַנדערע קלאַפּן די טיר צו. שטעקנס פֿאָכן אַהין און אַהער. אַ קנאַק פֿון ערגעץ אין אַ שױב. עפּעס פֿאַלט אַרײַן דורכן פֿענצטער. די רביצין שרײַט און ציט דעם מאַן בײַ דער קאַפּאָטע. פֿון דרױסן הערט מען: „די קצבֿים גײען“.

דער רבֿ גיט אַ רײַס אױף די טיר און גײט אַרױס. די גאַס איז פֿול מיט קעפּ — ייִדן, װײַבער, קינדער. עס מישן זיך אױס בונטיקע שנײַדערישע היטעלעך מיט סאַמעטענע, שבתדיקע. עס שװאַרצט זיך װי אַ לװיה... אַלע לױפֿן, שרײַען. ייִדן רײַסן זיך בײַ די בערד. אײנער האַלט איבערן צװײַטנס קאָפּ אַ שטעקן. דער הױכער ייִד שטאַרצט פֿון אַלע אַרױס און מיט די דינע הענט שאַרט ער קעפּ פֿאַר זײַנע פֿיס.

— רשעים! — האָט דער רבֿ געגעבן אַ געשרײ.

— דער רבֿ, דער רבֿ, — איז געװאָרן אַ געשרײ צװישן עולם, און עס איז שטיל געװאָרן. אַלע האָבן די קעפּ אַראָפּגעלאָזט און געװאַרט אױף עפּעס. יעדער אײנציקער האָט זיך באַהאַלטן הינטער דעם צװײטן, אַז דער רבֿ זאָל אים נישט דערזען.

— ייִדן, װאָס שלאָגט איר אײַך, װי די גױים? — האָט דער רבֿ ביטער געשריגן און געטרערן האָבן זיך אים געװיזן אין די אױגן.

אַ טרױעריק שטילשװײַגן האָט אַלעס צוגעשטיקט, נאָר פֿון דער מאַסע שטומע שװאַרצע קעפּ האָט זיך אַ קול געלאָזט הערן:

— דאָס קװיטל פֿון די סנדקאָות, דאָס קװיטל!

מען האָט זיך אומגעקוקט: װער רעדט? אָבער מען האָט נישט געקענט דערגײן.

— װאָס װילט איר, אַ קװיטל, נאַט אײַך, אַבי זאָל זײַן שלום, אײַער רבי װיל דאָך אַװדאי אױך דאָס.

קײנער האָט זיך מיט קײן װאָרט נישט אָנגערופֿן.

— אונדזער רבי — האָט דער בלינדער שוסטער אַרױסגעקײַכט פֿון עולם אין טרערן — אַ כאָלערע זאָל אײַך אַנידערלײגן!

קײנער האָט נישט געװאַגט צו לאַכן.

אין דעם איז אַ קלײן נידעריק ייִדל אַרױס פֿון דער עדה, און צו צום רבֿ, און ערנסט פֿאַרגלײזנדיק די אױגן מיט כּװנה, װי ער װאָלט אַ ברכה איבער אַ ספֿר געמאַכט, האָט ער געזאָגט:

— דער רבי װאַרט הינטער דער שטאָט, מיר זײַנען געקומען נאָכן קװיטל.

דער רבֿ איז אין שטוב אַרײַן. דאָס קלײנע ייִדל, ר' יצחק יודלס, האָט זיך נאָכגעיאָגט נאָכן רבֿ, און חסידים האָבן זיך נאָך אים נאָכגעשטופּט, אָפּגעשטופּט מיט די בעלע, עלנבױגנס די באַלעבאַטים הינטער זיך.

דער רבֿ איז אין שטוב אײניקע מאָל געגאַנגען אַרױף אַראָפּ. צום סוף איז ער צוגעגאַנגען צום אָרון־קודש, װאָס איז געשטאַנען אין אַ װינקל, האָט זיך אָנגעהױבן ערנסט צו שאָקלען און האָט געזאָגט:

— עס איז ידוע־וגלױ פֿאַר דעם מי־שאָמר והיה העולם, אַז נישט פֿון מײַן גוטן רצון גײ איך אַװעק פֿון דער מיצװה, װעלכע איך האָב גענומען מקײם צו זײַן, אַפֿילו מיט מסירת־הנפֿש. איך טו עס מחמת שלום — און איז צו צום טיש, גענומען אַ פּען אין האַנט אַרײַן און אָנגעהױבן שרײַבן.

חסידים אַרום האָבן שטיל געשװיגן. פֿון דער צװײטער שטוב האָט זיך געהערט דער רביצינס כליפּעדיק געװײן.

באַלד האָט זיך דער רבֿ אױפֿגעהױבן, ר' יצחק יודלס איז צו אים און די האַנט אױסגעשטרעקט נאָכן קװיטל.

— נײן, זאָגט דער רבֿ, און הכנסת־אורחים װוּ איז? הינדל, די קאַפּאָטע — האָט ער אַרײַנגערופֿן אין דער צװײטער שטוב.

הינדל איז אַרײַן מיט אױסגעװײנטע אױגן, צו צו דער קלײדערשאַנק.

— אישה, איך פֿרײ מיך און לױב גאָט, װאָס ער האָט מיר אײן מיצװה צוגענומען און די צװײטע געגעבן, און דו זיפֿצסט און טרױערסט?

די רביצין האָט זיך די טרערן פֿון געזיכט מיטן פֿאַרטעך אױסגעװישט.

— קומט, לאָז מען מקײם זײַן מיצװת הכנסת־אורחים — האָט דער רבֿ אױסגערופֿן צום עולם, אַרױסקומענדיק אױפֿן גאַס, און האָט מיטגעשלעפּט יודל מלמד בײַם אַרבל.

— אַנטקעגן דעם רבין — האָט זיך נאָכן רבֿ געהערט ר' יצהק יודלס קול.

און דער גאַנצער עולם האָט זיך הינטער דער שטאָט אַרױסגעלאָזט.

אַלע, דאָס גאַנצע שטעטל, האָט זיך נאָכן רבֿ אױף דעם װעג געלאָזט דעם רבין אַנטקעגן.

פֿון יעדער טיר האָבן זיך מאַנספּערזאָנען אַרױסגעלאָזט, געכאַפּט די שבתדיקע קאַפּאָטעס, די סאַמעטענע היטלען, געװעלבער האָבן זיך פֿאַרמאַכט אין מיטן העלן טאָג, טירן האָבן זיך פֿאַרקלאַפּט, און אַלע זײַנען אַװעק נאָכן עולם אױפֿן װעג. באַלעבאַטים, דערזעענדיק, אַז דער רבֿ גײט אַנטקעגן, האָבן פֿאַרגעסן זײער שׂינאה קעגן די חסידים. אין האַרצן האָבן זײ זיך געפֿרײט: אַ רבי קומט אין שטאָט אַרײַן, חסידים װעלן קומען אױף שבת, די שטאָט װעט װערן אױפֿגעריכט. זײ האָבן זיך אױך אָנגעטאָן די שבתדיקע קאַפּאָטעס און זיך געלאָזט נאָך דער מחנה. װאָס אַ מאָל איז אַלץ די מחנה גרעסער געװאָרן, באַלמעלאָכעס האָבן אַװעקגעװאָרפֿן די מלאָכה, קרעמער — די קראָמען, און אַלע האָבן זיך געלאָזט אױפֿן קאָנסקער װעג דעם רבין אַנטקעגן. גױים, להבֿדיל, אױס נײַגעריקײט, האָבן זיך אױך אױסגעמישט מיט דער מחנה. פֿון ר' יחזקאלס הױף איז נאָטע אַרױס מיט אַ בריטשקע און װאָגן, די פֿערד זײַנען געװען געשפּאַנט אין נײַעם געשפּאַן מיטן מעשענעם באַקלאַפּעכץ. ר' יחזקאל מיט די זין און אײניקלעך זײַנען געזעסן אין אײן װאָגן. ר' חײם, דער צװײטער שותּף, מיט די זין, אײדעמס און אײניקלעך אין צװײטן װאָגן. נאָר אַז אָנקומענדיק צו דער עדה, האָבן זײ דערזען, אַז די גאַנצע עדה גײט צו פֿוס, זײַנען זײ אױך פֿון די װעגן אַראָפּ און אין עולם אַרײַן.

די פֿעלדער אַרום און אַרום, װי װיסנדיק, אַז זײ געהערן צו אײן גאָט, האָבן זיך אַלע אױסגעמישט. און אַ ים פֿון גרינעם גראָז לאָזט זיך װײַט אַװעק. אַ װינטל בלאָזט און באַװעגט דאָס גראָז, אײן כװאַליע פֿון אַ גרינעם ים איבערן צװײטן. אין דעם גרינעם ים פֿאַרבלאָנדזשעט זיך שמאָלע, אױסגעטרעטענע שטעגעלעך. דאָרטן אין מיטן די פֿעלדער, פֿאַרבלאָנדזשעט אין גראָז, שטײען הױכע יתומימדיקע בײמער, און מיט דער בושה, אַז גאָט האָט זײ צו נאַרן אַרױסגעשטעלט, װאָס זײ זײַנען העכער געװאַקסן פֿון אַלץ אַרום און אַרום, שאָקלען זײ זיך אײנזאַם און דאַװענען ביחוד אין פֿעלד. צװישן די פֿעלדער ציט זיך לאַנג אַװעק דער שטומער װעג, פֿאַרשטעלט פֿון בײדע זײַטן מיט אַלײען ליפּנבײמער. די לאַנגע צװײַגן, װאָס אָט ערשט האָבן זײ פֿון זיך זײערע קנעפּ שפּראָצעכץ אַרױסגעצױגן, פֿלעכטן זיך אײן צװײַג אין דעם צװײטן אַרײַן.

און גאָטס עדה אױפֿן װעג. אױף די פֿעלדער טרעפֿט מען רביס מיט חדר־ייִנגלעך שפּאַצירן ל"ג־בעומר אין פֿעלד, די יונגע גיבורים מיט די פֿײַלן־בױגנס אין די הענט זײַנען באַלד אַרײַן צװישן דער מחנה, אױסגעמישט זיך, און אױך אַנטקעגן דעם רבין געגאַנגען.

חסידים האָבן זיך באַלד צוזאַמען באַהאָפֿטן, אײנער צום צװײטן. אײנער האָט אַרױפֿגעלײגט די האַנט אױפֿן צװײטנס אַקסל, בײַ די הענט זיך גענומען, באַהאָפֿטן זיך און זײַנען געװאָרן אַן עדה אין דער עדה. זײ האָבן קײן חילוק נישט געמאַכט צו „משלנו“ אָדער נישט „משלנו“. װער ס'האָט געװאָלט, האָט זיך בײַ דעם גאַרטל אָנגענומען, בײַ די הענט זיך פֿאַרבונדן, און האָט זיך צוזאַמענגעהאָפֿטן. קינדער זײַנען זיך געקומען צו לױפֿן, פֿאַרפּלאָנטעװעט זיך צװישן די פֿיס, בײַ די פֿאָטערס גאַרטלען זיך געכאַפּט, בײַ די פֿאָטערס קאַפּאָטעס, און נאָכגעשלעפּט זיך. און די עדה איז געװאָרן װאָס אַ מאָל גרעסער און גרעסער, פֿון אַלע עקן האָבן זיך ייִדן צוזאַמענגענומען, באַהאָפֿטן זיך און אָנגעהױבן צו זינגען, הױך מיטן קול:

„ברובֿ עם הדרת מלך".

און די קולות האָבן זיך אין אײנעם אױסגעמישט, אַזױ װי די נשמות האָבן זיך צוזאַמענגעגאָסן, און עס איז געװאָרן אײן קול פֿון טױזנט הערצער, און דער קול האָט געקלונגען איבער פֿעלדער און װעלדער און האָט ערגעץ גאַנץ װײַט אָפּגעשאַלט:

„ברובֿ עם הדרת מלך".

אױבן אױפֿן הימל האָט זיך אײן שטיק העל שײַנענדיקער הימל אין אַנדערן אַרײַנגעגאָסן. פֿון אַלע עקן װעלט זײַנען אָנגעקומען צו שװימען העל זילבערנע, נגידיש־חסידישע װאָלקנדלעך, און אײנס האָט דורכגעשװעבט איבערן צװײטן. אין עק װעלט האָט זיך געכמאַרעט, נאָר דער שװאַרצער װאָלקן איז צערונען, און פֿון זײַנע שפּאַלטן האָט די זון אַרױסגעגאָסן מיט ליכט, און די ליכטיקײט האָט אָפּגעגלאַנצט און באַהעלט אַ גרינע בײַט אונטער אױף דער ערד. און די גרינע ליכטיקע בײַט האָט געשפּילט צװישן די אַנדערע מאַטע בײַטן.

און אַזױ װי אונטן אױף דר'ערד, אַזױ האָבן זיך מיט אַ מאָל אױך אױבן די הימלען צוזאַמענגעגאָסן, אײן ליכטיקער װאָלקן האָט זיך געגאָסן אין צװײטן, אױסגעמישט זיך, און זײַנען אײנס געװאָרן, נאָכגעצױגן זיך נאָך דער עדה דעם רבין מקבל־פּנים זײַן, און אונטן איבער די לאָנקעס האָט אַ װינטל געבלאָזט און געבױגט די גרעזער, און די גרעזער האָבן זיך נאָכגעשאָקלט, נאָכגעבױגט נאָך דער עדה... און די אײנזאַמע בײמער אין די פֿעלדער האָבן מיט זײערע צװײַגן געשאָקלט, געבעטן עפּעס, געגריסט פֿון דער װײַטן, און אַרום האָט דער עולם ס'קול הױך, װײַט און ברײט אָפּגעקלונגען:

„ברובֿ עם הדרת מלך".

דער רבֿ מיט די פּאָר באַלעבאַטים זײַנען געגאַנגען אין אַ זײַטװעג. זײ האָבן געזען, װי דאָרט ייִדן העפֿטן זיך אײנער אין צװײטן, זײַנען אײנס מיטן הימל און דער ערד געװאָרן, און זײ, די באַלעבאַטים, חבֿרה־מענטשן, אַרױסגעשטופּט, אַרױסגעװאָרפֿן, האָבן זײ עפּעס דרך־ארץ געקראָגן פֿאַר דעם גרױסן אַחדות, װאָס זינגט... און פֿון די באַלעבאַטים האָט מען זיך יעדעס מאָל אָפּגעריסן און צו די חסידים אַריבערגעגנבֿעט זיך.

באַלד איז אָנגעקומען פֿון װעג אָן אַ גרױסער װאָלקן, װאָס האָט אױפֿגעשײַנט פֿון דער ערד אין הימל אַרײַן. דער װאָלקן שטױב לױפֿט פֿאָרױס, קומט װאָס אַ מאָל נעענטער און זאָגט עפּעס אָן:

— דער רבי פֿאָרט! דער רבי פֿאָרט!

און ייִדן, װי גרױס און װי קלײן, האָבן זיך געגעבן אַ לאָז הענדום־פּענדום אין װאָלקן שטױב אַרײַן, און אים צעריסן, פֿאַרבלאָזן, און עס האָט זיך אַרױסגעװיזן אַ גרױסער װאָגן. אין װאָגן איז דער רבי אין אַ װײַסן, אַטלעסענעם כאַלאַט געװען פֿאַרטונקט צװישן שװאַרצע סאַמעטענע קעפּ און פּאות, אַן אַלט־גרױער ייִד, פֿאַרװאָרפֿן די הענט איבערן האַרץ, פֿאַרגלײזט די אױגן אין הימל אַרײַן, און דער הױכער אײדעלער אַריסטאָקראַטישער שטערן קנײטשט זיך פֿון צײַט צו צײַט.

— שלום־עליכם!

און עס האָבן זיך געגעבן אַ צי הענט דאַרע, לאַנגע, בלײכע, פֿעטע, דיקע, רױטהאָריקע און אײדל־גלאַטע — אַ ים הענט, אײנע איז פֿאַרטרונקען געװאָרן אין דער צװײטער; אײנע אַרױף, די אַנדערע אַראָפּ, און דער רבי האָט יעדן באַזונדער שלום־עליכם אָפּגעענטפֿערט.

צום סוף האָט זיך דער רבֿ צוגערוקט צום רבין, האָט צו אים די האַנט אױסגעשטרעקט: שלום־עליכם!

— עליכם־שלום, װער איז עס? — האָט דער רבי געפֿרעגט.

— דער רבֿ פֿון שטאָט.

— דער רבֿ פֿון שטאָט? אַזױ?

— איך האָב אײַך דאָט קװיטל געבראַכט — זאָגט דער רבֿ, דאָס קװיטל איבערגעבנדיק.

דער רבי האָט די בלײכע האַנט אױסגעשטרעקט נאָכן קװיטל.

— דרײַ מאָל ש"ס װעל איך אײַך אַװעקגעבן, עס איז מײַן מיצװה — האָט דער רבֿ געשטאַמלט נאָך אַ קלײנער װײַלע מחשבֿה.

צװישן עולם איז אַ געמורמל געװאָרן.

— צו װעמען פֿאָרסטו? — האָט דער רבי מיט אַ שמײכל געפֿרעגט, דאָס קװיטל אין בוזעם־קעשענע אַרײַנלײגנדיק.

— צו קײנעם נישט.

— צו קײנעם נישט, נו, װעסטו בײַ מיר בײַם טיש זיצן, — האָט דער רבי געשמײכלט.

דער רבֿ איז נאָך געשטאַנען.

באַלד האָבן זיך צוגערוקט חסידים, האָבן דעם רבֿ אַװעקגעשטופּט אין אַ זײַט, און דער עולם האָט זיך װײַטער גערוקט מיט די הענט איבער די קעפּ, געדריקט זיך נעענטער צום רבין.

— ייִדן, מיר װעלן מינחה דאַװנען — האָט דער רבי אױסגערופֿן און איז אַראָפּ פֿון װאָגן.

באַלד בײַם װעג איז אַ קלײנער געדיכטער װאַלד געשטאַנען. בױמער װי זײ װאָלטן אין אײן גאַרטל געװען פֿאַרפֿלאָכטן. דער רבי פֿאָרױס, דער עולם נאָכן רבין אין די בײמער אַרײַן.

עס איז שױן פֿאַרנאַכט געװאָרן. די זון האָט נאָך אין װאַלד אַרײַנגעקוקט צװישן די בײמער. װוּ־נישט־װוּ און װען־נישט־װען האָט זי דאָס גרינס צװישן אײן בױם און דעם צװײטן באַגילדעט. דער קלײנער װאַלד איז שטיל געװען. װי אַ שטילער סוד װאָלט אין אים פֿאַרשטומט געװאָרן פֿון צײַטן, צײַטן לאַנג... די הימלען איבערן װאַלד אין רױטבלױען פֿײַער האָבן צניעותדיק זיך װײַט אַראָפּגעלאָזט. טיף אין װאַלד האָט אַן אײנזאַמער פֿױגל גערופֿן, גערופֿן נישט װיסנדיק װאָס. דאָרט, טיף אין װאַלד, האָט װער אַ בױם אונטערגעהאַקט און דער בױם האָט זײַן װידױ הױך צװישן די בײמער אױסגערופֿן...

און אַרום װאַלד האָט די גאַנצע װעלט געװאַרט...

נאָך נישט פֿאַרטיק איז דאָס גרינס געװען, נאָר עס האָט ערשט אָנגעהױבן צו בליִען. די ערד האָט ערשט די בריסטן אױסגעשטעקט, און דאָס גרינס האָט ערשט צו זױגן אָנגעהױבן, צו נאָגן און ציִען חיונה. אַלץ אַרום האָט ערשט אָנגעהױבן צו לעבן און האָט געװאַרט אױף אַ דערלײזונג, אױף אַ ברכה, אױף אַ תּיקון.

און דער עולם איז פֿאַרװאָרפֿן אין װאַלד. אַ ייִד הינטער אַ בױם, אַ ייִד הינטער אַ בױם. יונגע קינדער הינטער יונגע צװײַגלעך, קוסטעס, אַלע האָבן זיך טיף און ערנסט געשאָקלט. דעם רבינס ברכה האָט געקלונגען אין װאַלד, און מיט דער האַנט האָט ער צוגעשאָקלט און געװיזן:

און בײַ יעדן בױם אַ נשמה, און יעדע נשמה, װאָס איז הינטער איר בױם געשטאַנען, האָט פֿאַר איר בױם געבעטן, און מיט דער ברכה האָט מען דעם תּיקון אױף דעם גרינס געזען. און די בױמער האָבן זיך מיטגעשאָקלט, װי געװאָלט עפּעס בעטן, זאָגן, נאָר בױמער זײַנען שטום, און די נשמה, װאָס שטײט הינטער דעם בױם איז דעם בױמס שליח־ציבור, און דער בױם שאָקלט זיך מיט: אָמן! אָמן!

אַלץ אַרום האָט געדאַװנט, געבעטן און געדאַנקט גאָט, און דער הימל האָט זיך גענעענטערט צו דער ערד, די ערד — צום הימל. אַן עדה ייִדן, אַן עדה בױמער. די בױמער האָבן זיך מיטגעשאָקלט, אַ צװײַג אָן אַ צװײַג געקלאַפּט, די גרעזער אַהין און אַהער זיך באַװױגן, די פֿױגל פֿון צװײַג צו צװײַג געשריִען, געקװיטשעט. און דער װידערקול האָט טיף אין װאַלד גערופֿן צװישן די בױמער, און דעם העקערס קול דאָרט טיף האָט אָנגעקלאַפּט, און די קולות האָבן זיך אױסגעמישט, עס איז געװאָרן אײנס. אַלץ האָט זיך באַהאָפֿטן. און עס איז געװאָרן אײן תּפֿילה, אײן האַרץ, אײן נשמה. און דאָרט, טיף אין װאַלד, איז די שכינה צװישן די בױמער אױסגעצױגן און דאַװנט מיט...

די גאַנצע װעלט איז גאָט, גאָט אין דער גאַנצער װעלט דאַװנט.

באַלד איז אַלץ שטום געװאָרן. די בױמער האָבן זיך אױפֿגעהערט צו שאָקלען, דאָס גראָז צו באַװעגן. דאָרט, טיף אין װאַלד, איז דער פֿױגל פֿאַרשטומט געװאָרן און דער װידערקול פֿון העקער. די װעלט, װי זי װאָלט זיך אַ מינוט אײַנגעהאָרכט. דאָרט, טיף אין װאַלד, איז גאָט, און הערט זיך אױך אײַן צו דעם אַלט־באַקאַנטן ניגון פֿון אַ מאָל, און דעם רבינס קול װײנט אין װאַלד.

תּקע בשופֿר גדול לחרותנו ושא נס לקבץ גליותנו...

אַלץ אַרום איז שטיל געװען. אַ טונקעלער, טרױעריקער נעפּל האָט דאָרט טיף, װוּ די שכינה רוט, זיך אױסגעשפּרײט, און פֿון דאָרט טיף האָט אַ טרױעריקער פֿאַרגעסענער זום־זום־זום געברומט און האָט געשפּילט איבער װעלדער און פֿעלדער און דער װידערקול האָט זיך װײַט צעגאָסן און פֿאַרטרױט באַהאַלטענע סודות.

גאָטס אַ גרוס איז עס געװען צו זײַן כּנסתּ־ישראל פֿון לאַנגע, לאַנגע צײַטן...

באַלד האָט דער רבי זײַן תּפֿילה געענדיקט. יתומים אונטער בײמער האָבן קדיש געזאָגט, און אפֿשר האָבן אױך בײמלעך קדיש געזאָגט איבער זײערע טאַטעס און מאַמעס, אָדער זײַנען די קינדער זײערע חזנים געװען...

דער רבי איז צוריק אַרױף אױפֿן װאָגן. מען האָט די פֿערד אױסגעשפּאַנט, ייִדן גאַנצע מחנות, גאַנצע עדות האָבן אין דעם װאָגן זיך אײַנגעשפּאַנט. קעפּ זײַנען געקראָכן איבער קעפּ, אײנער איבערן צװײטן, איבער די רעדער און אױף די רעדער, און דער װײַסער כאַלאַט, פֿאַרטרונקען אין ימים קעפּ און הענט, האָט זיך געטראָגן אין דער הױך, און פֿאַר אים און נאָך אים כװאַליעס קעפּ, כװאַליעס קעפּ מיט אײן קול, מיט אײן שיר:

„ברובֿ עם הדרת מלך".

און נאָך דער עדה האָט אַ טונקעלער, טרױעריק־ליבער טױװאָלקן איבער װעלדער און פֿעלדער גערוט און געזױגן, און געטרונקען יעדעס מײַלכל װאָס האָט זיך געעפֿנט.

דעם רבינס ברכה...

און װאָס נעענטער די כװאַליעס קעפּ זײַנען צום שטעטל צוגעקומען, האָבן זיך אַלץ מערער מענטשן, װײַבער, אַלטע לײַט, קינדער פֿון שטאָט זיך געלאָזט. די אָנגעקומענע זײַנען אין די מאַסן קעפּ פֿאַרשװוּנדן געװאָרן, און מיט אײן קול און מיט אײן שיר: ברובֿ עם הדרת מלך! — זײַנען זײ אין שטאָט אַרײַן.

אַ ליבער פֿאַרגעסענער טױװאָלקן, װאָס האָט פֿון די װאַסערן אױפֿגעשטײַגט, האָט זיך צערטלעך און מיט אַ מוטערלעכער ליבע איבערן שטעטל געלײגט, צו באַשיצן, צו באַװאָרענען, און דער װאָלקן האָט עס געהילט און געטוליעט, און דאָס שטעטל איז ליבלעך אײַנגעשלאָפֿן.

װײַט אין געסל האָט זיך געהערט אַ קינד װײנען...

פֿון ר' יחזקאלס צװײ גרױסע פֿענצטער, װאָס גײען אין שולגעסל אַרײַן, האָבן אין טונקעלן טױנעפּל צװײ גרױסע ליכטפֿלאַמען אַרױסגעדרענגט, און אַ שטיל־פֿאַרטרונקענער ליבער ניגון איז פֿון דאָרט אין געסל אַרײַנגעשװוּמען.

דער רבי איז דאָרט אײַנגעשטאַנען.

פֿון די װאָכעדיקע בית־מדרש־פֿענצטער, װאָס זײַנען געװען געגן איבער ר' יחזקאלס פֿענצטער, האָבן אױך זעקס קלײנע ליכטלעך אין דעם טױװאָלקן אַרײַנגעדרענגט, און אַ קאַלטער, װאָכעדיקער „והוא־רחום" פֿון אַן אַלטער שנײַדערישער ברוסט האָט פֿון דאָרט זיך אַרױסגעריסן:

„יכפּר עװן ולא ישחית".

און טיף אין געסל, פֿאַרהילט אין נאַכטנעפּל הערט זיך אַ ייִנגעלעס לאָבוסדיקע שטימע:

נאַ דיר בלומען, גיב מיר קנעפּ,

נאַ דיר בלומען, גיב מיר קנעפּ!

זומערדיקע פֿאַרנאַכטן: קאַפּיטל פֿינף

װי די דרײַ װאָכן האָבן זיך אָנגעהױבן אַרײַנצוגנבֿענען אין שטעטל, איז דאָס זומער־לעבן װי אין מיטן אָפּגעהאַקט געװאָרן. די װעלט אַרום און אַרום האָט אױסגעזען װי אַ פּרינצעסין, װאָס זיצט אין אירע יום־טובֿדיקע קלײדער און טרױערט נאָך איר געליבטן, װעלכער האָט זי פֿאַרלאָזט... אַ װינטל בלאָזט און װײעט איבער די גרעזער, שאָקלט זײ אַהין, שאָקלט זײ צוריק. דאָס בלעטל אױפֿן צװײַגל, דאָס גרעזל אין דער ערד װײנען אין זיך פֿאַר דער גאַנצער װעלט.

ליבע זומערדיקע פֿאַרנאַכטן! פֿון באַהאַלטענע װעלטן קומען זיך צו ציִען איבערן הימל שטיקער ליכטיקע, שטיקער טונקעלע װאָלקן, מישן זיך צוזאַמען טיף אין ברײטן האָריזאָנט פֿון הימל. די הערלעכע ליכטיקײטן מיט די טונקעלע װאָלקן װערן באַהאַלטן הינטער בלױע פֿאָכערדיקע פֿאָרהאַנגען. ליכט פֿאַרװיקלט אין ליכט הענגט ברײט און װײַט איבערן װאַסער און שפּיגלט זיך אָפּ אין זײַנע ליכטיקע, געשליפֿענע כװאַליעס. און די כװאַליעס גײען, אַ כװאַליע נאָך אַ כװאַליע, װי זײ װאָלטן דאָס האַרץ אױסגערעדט אײנע פֿאַר דער אַנדערער. װײַט, װײַט נױגט זיך דער הימל אַראָפּ אין װאַסער אַרײַן, און דאָס װאַסער גײט אין הימל אױף. דער הימל מיט דעם װאַסער גיבן זיך דעם ערשטן, ליבן אומשולדיקן קוש און גײען זיך שלאָפֿן לײגן אין געדיכטן װאַלד, אין שװאַרצן װאַלד, אין עק װעלט...

ליבע זומערדיקע פֿאַרנאַכטן אין שולגעסל! טונקל־טרױעריקע נעפּלען טוליען דאָס שטילע געסל און װיקלען עס, װי זײ װאָלטן עס װעלן פֿאַרהױלן פֿון מענטשנס אױגן. אין עק װעלט פֿון געדיכטן װאַלד שימערט נאָך אַרױס דאָס לעצטע ביסל רױטלעכקײט, פֿאַרזונקען און פֿאַרטונקען צװישן בלױע ימים װי אָפּגעריסענע, פֿאַרגעסענע אינדזלען. פֿון די פֿענצטער פֿון דעם אַלטן בית־המדרש װינקט אַרױס אַ ליכטל, און דעם פּרוש קול װײנט אין געסל, און קלאָגט זיך פֿאַר דער מאַמע נאַכט... און די מאַמע נאַכט נעמט מיט זײַן געװײן און פֿאַרטרינקט עס אין באַהאַלטענע װעלטן, און מישט עס אױס, און עס װערט אײן טאָן מיטן נאַכטכאָר; די זשאַבעס אין װאַסער האַלטן אים מיט צום טאַקט. פֿון שװאַרצן װאַלד קומט צו ציִען אַ פֿאַרגעסענעס זשומען. און די נאַכט נעמט די קולות אַלע אין זיך אַרײַן, און װערט פֿאַרטרונקען מיט זײ אױף דעם שװאַרצן װעג צום בית־עולם צו... פֿון רבינס פֿענצטער דרינגט אַרױס צװײ גרױסע ליכט. דער רבי אין װײַסן כאַלאַט דרײט זיך אײנער אַלײן אַרױף און אַראָפּ איבער דער שטוב, און יעדעס מאָל, װען דער װײַסער כאַלאַט גײט פֿאַרבײַ די צװײ פֿענצטער, לױפֿט װער דורך איבערן װײַסן פּלױט, װאָס איז אַנטקעגן די פֿענצטער. פֿאַר טיר און טױערן זיצן האַלבע נאַקעטע ייִדן, באַלעבאַטים, באַלעבאָסטעס, באַלמעלאָכעס, אָנגעהאָרעװעטע פֿון אַ גאַנצן טאָג, אױסגעבעט אױף בעטגעװאַנט און כאַפּן אַ ביסל פֿרישע לופֿט. קלײנע מײדלעך שפּאַצירן צוזאַמען פֿאַר דער טיר, אָננעמענדיק זיך בײַ די הענט, און זינגען הױך אױפֿן קול:

גײט דער גראַף אין װאַלד אַרײַן,

טרעפֿט ער אַ מײדל בײַם בױם שטײן.

— מײדל, מײדלשי, װאָס טוסטו?

אין װאַלד אַלײן?

איך בין געגאַנגען אין װאַלד אַרײַן

און װײס נישט װוּ אַהײמצוגײן.

אױפֿן פּלױט פֿון חנה־שׂרהלעס גאָרטן, פֿון װעלכע די צװײַגן מיט באַרנעס שטײַגן אין מאַרק אַרײַן, קלעטערן די חדר־ייִנגלעך. זײ כאַפּן אָן די צװײַגן און רײַסן פֿון זײ אומצײַטיקע אױפּס. דער סעדער לױפֿט אַרױס, די קינדער אַנטלױפֿן, נאָר אײנס, נעבעך, איז הענגען געבליבן אױפֿן פּלױט. דער סעדער כאַפּט אים אַראָפּ דאָס היטל, און דאָס ייִנגל שטײט און קראַצט זיך און װײנט. ער האָט מורא אַהײמצוגײן צו דער מאַמען. קי גײען אַהײם פֿון דער פּאַשע, דער שעפֿער שפּילט אױף דער פֿישטשאַלקע, באַלעבאַטים דערהױבן זיך פֿון די ערטער און פֿירן דאָס זײעריקע אין די שטאַלן. פֿון ערגעץ פֿאַר אַ הױז הערט זיך אַ האַרמאָניע שפּילן. דאָרט זיצט סטעפּאַן, דער אײנציקער גױ אין געסל, מיט זײַן מײדל און שפּילן ליבעסלידער, און דאָס קול פֿון דער האַרמאָניע מישט זיך אױס אין אײנעם מיטן פּרוש װײנענדיקן ניגון. און עס װערט אײן טרױעריקער, האַרץ־רײַסנדיקער ניגון, װאָס װערט פֿאַרטרונקען װײַט אין געסל...

ליבע זומערדיקע פֿאַרנאַכטן אין שולגעסל! דאָרט װײַט צום שװאַרצן װעג צו, צום בית־עולם, שפּאַצירן אַרום בית־מדרש בחורים אין די זומערדיקע לײַכטע שניטרעק. עס שפּאַצירן באַלעבאַטישע מײדלעך אין די זומערדיקע קאָרטאָנע קלײדלעך. די בחורים אױף אײן זײַט, די מײדלעך אױף דער צװײטער זײַט. שיקט אַ בחור אַריבער אַ פֿאַרשעמטן בליק אױף דער צװײטער זײַט, װיל געפֿינען די כּלה, װאָס איר גאָלדענעם זײגער טראָגט ער אױף זײַן װעסט; ער פֿאַרשעמט זיך, און דאָס האַרץ קלאַפּט אין אים... װיל אַ מײדל װאַרפֿן אַן אױג צו די בחורים, כּדי צו געפֿינען איר חתן, פֿאַר װעלכן זי העפֿט איצט אױס אַ תּפֿילין־בײַטעלע, שעמט זי זיך פֿאַר די חבֿרטאָרינס. איר האַרץ קלאַפּט אין דער שטיל, און דאָס לײַכטע קאַפֿטנדל באַװעגט זיך...

ליבע זומערדיקע פֿאַרנאַכטן אין שולגעסל! הײַנט זײַנען אָבער די „דרײַ װאָכן“, הײַנט טאָר מען קײן ליבעס ניט שפּילן, האָט מען עס אָפּגעלײגט אױף שבת־נחמו... נאָר די נעפּלען, װאָס הילן דאָס שטעטל אײַן אין ליבע, טרױעריקע סודות, װעקן אין דער שטיל דאָס האַרץ, דאָס געסל טוליעט זיך צום נעפּל, דער נעפּל צום געסל, און זײ שפּילן אין דער שטיל אַ געהײמע ליבע... און די ריחות טראָגן זיך פֿון יענער זײַט פֿעלדער און דערפֿרישן דאָס האַרץ... די ברוסט װערט פֿול, און עס װערט עפּעס אַזױ לײַכט, אַזױ ליב, אַזױ זיס, און עס װילט זיך אַזױ זײַן געטוליעט, געליבט! אױ, טאַטע אין הימל!

ליבע זומערדיקע פֿאַרנאַכטן אין שולגעסל! װער עס האָט אײַך געהאַט, װער עס האָט אײַך פֿאַרלױרן...

אױף דעם שװאַרצן װעג, צום בית־עולם צו, װײַטער אַראָפּ אין שולגעסל האָט זיך די װעלט װאָס, דאָס געזיכט אײַנגעטוליעט אין האַרץ פֿון דער נאַכט, און די נאַכט אין האַרץ פֿון דער װעלט, און בײדע האָבן זיך באַהעפֿט, און דאָרט װײַט, טיף אין װאַלד זיך פֿאַרבלאָנדזשעט און זיך שלאָפֿן געלײגט אין געדיכטן װאַלד.

אױף דעם שװאַרצן װעג, צום בית־עולם צו, שטײען אַלטע, אָפּגעלעבטע טאָפּאָלן, װי װילדע לצים, מיט אָפּגעהאַקטע פֿיס און הענט. זײ שטײען װי גילגולים פֿון רוחות, װי אָנגעקומענע פֿון פֿאַר ששת־ימי־בראשית, װי שטומע עדות פֿון אָנהױב װעלט ביזן סוף װעלט... נאַכט, צװעלף אַ זײגער, קומען צו גײן „הױכע דײַטשן מיט לאַנגע בײַטשן“, און שטעלן זיך הינטער די טאָפּאָלן און ציִען פֿון זײערע צװײַגן די ליבסטע, האַרץ־נאָגנדע ניגונים, ציִען, ציִען בײַם האַרץ, און פֿאַרנאַרן מענטשן מיט זײערע געזאַנגען אין װיסטע זומפּן...

אין פֿעלד, אין גראָז ליגן קופּקעלעך חסידים, הינטערן שטאָט, און זינגען דעם ייִאושדיקן:

שוכני בתּי חומר,

למה תּשאו עין?

ױתרון אדם מן הבהמה — אין!

מיטן ניגון פֿון דעם חזן, װאָס מען האָט אים לעבעדיקערהײט אין קבֿר באַגראָבן. און דאָס קול קלינגט איבער די קבֿרים, װאָס שטײען אױפֿן בערגל, און די קבֿרים, אױסגעמישט מיט גאָטס ערד, פֿאַרטרונקען אין ימים גרינס, לעבן דאָ זײער שטיל, שװײַגנדיק לעבן. עס שװײַגן די טױטע בײנער אין די פֿיר אײלן פֿון קבֿר, װאָס האָט איבער זיך נאָר אַ פּיצל הימל. דאָס װינטל בלאָזט איבער זײ, אױסגעמישט מיט דער ערד, גיבן זײ פֿון זיך דאָס לעבעדיקע גרינס אַרױס. אָט זײַנען די בײנער צוגעקומען צום אמתן תּכלית, צום לעצטן סוף פֿון לעבן, פֿון פֿאַרן אײביק און פֿון נאָכן אײביק... און די גאַנצע װעלט האָט זיך געאײניקט, דאָס לעבעדיקע מיטן טױטן, דער הימל מיט דער ערד, יעדעס גרעזל, יעדעס בױמל, און עס איז אײן לעבן, אײן װעלט, אײן גאָט געװאָרן...

פֿון דער צװײטער זײַט װעג שפּיגלט זיך אָפּ דאָס װאַסער אין דער נאַכט, װי אַ צװײטע װעלט זעט עס אױס פֿון דער װײַטן. קלײנע ליכטלעך פֿון די בערלינקעס, װאָס רוען אין װאַסער איבער נאַכט, דרינגען טיף אין װאַסער אַרײַן, און זײ זעען אױס פֿון דער װײַטן, װי גרױע, טונקעלע חיות זײַנען מיט די לאַפּעס אין דער שװאַרצער נאַכט אײַנגעזונקען געװאָרן, און קענען נישט מער אַרױס, די ליכטלעך. די אױגן אין זײערע שטערנס, דרינגען אַהער פֿון דער װײַטן און בעטן הילף...

און אױף דעם שװאַרצן װעג, טיף דאָרט אין דער נאַכט, האָט גאָט זיך דאָס פּנים אין בײדע הענט פֿאַרשטעלט... און זײַנע צװײ גרױסע טרערן, װאָס ער װײנט אױפֿן חורבן בית־המקדש, האָבן אױף דער ערד זיך אַראָפּגעגאָסן און אַלץ פֿאַרטונקט און פֿאַרטרונקען...

אױפֿן שװאַרצן װעג צום בית־עולם צו אין דער טונקעלער נאַכט שפּאַצירן אַ ייִנגל מיט אַ מײדל: גבֿריאל, דעם רעבעס זון, דער ממלא־מקומו, און לאהלע, ר' יחזקאלס ייִנגסטע טאָכטער.

זי האָט אים געזען דורך אַ שפּאַלט פֿון דער טיר דענצמאָל, װען זײַן פֿאָטער איז בײַ זײ אײַנגעשטאַנען. פֿאַרטאָגס, װען זי איז נאָך אין איר בעט געלעגן, האָט זי דערהערט פֿון אַן אָפֿענעם פֿענצטער זײַן קול. ער לערנט און זײַן קול איז אַרױס דורכן פֿענצטער און אױסגעמישט זיך מיט דעם ריח פֿון די יונגע גרעזער, װאָס האָבן זיך פֿון דעם נאַכטטױ געװעקט; ער איז אַרײַן מיט דעם בלומען־געשמאַק, און איז פֿאַר איר געזיכט פֿאַרבײַגעפֿלױגן און געװינקט איבער איר, און איר ברוסט האָט זיך אָן װיסן געהױבן און געװעקט זיך... און פֿון דעמאָלט אָן האָט זי געבענקט נאָך זײַן אײדל, מלאָכימדיק געזיכט, װאָס האָט װי אַ ליכטיקע לבֿנה פֿון זײַן טיפֿן שטרײַמל אַרױסגעשײַנט, נאָר זי האָט נישט געװוּסט דערפֿון. זי האָט פֿון גאָרנישט געװאָלט װיסן, נאָר יעדן פֿאַרנאַכט האָט זי זיך אין שולגעסל שפּאַצירט... עס האָט זי עפּעס געצױגן אַהין, צו די „הױכע דײַטשן מיט די לאַנגע בײַטשן", די װאָס שפּילן און ציִען די ניגונים פֿון די טאָפּאָלן־צװײַגן, און האָבן זי געצױגן טיפֿער אַרײַן, טיפֿער אין שװאַרצן װעג אַרײַן, טיפֿער און טיפֿער... אים אָבער האָבן זײ אױך געמוזט ציִען, און ער האָט זיך אױך געמוזט לאָזן פֿאַרפֿירן...

און זײ האָבן נישט געזען, װי זײ פֿאַרקריכן זיך. די נאַכט איז געפֿאַלן איבער זײערע קעפּ און האָט זײ אין זיך אַרײַנגענומען, באַװעבט זײ מיט פֿינצטערניש הינטער זיך און פֿאַרשטעלט זײ פֿון מענטשנס אױגן. די טױטע מצבֿות אױפֿן בערגל זײַנען עדות געװען, אַז די קינדער האָבן צװישן זיך קײן װאָרט נישט גערעדט, נישט בײַ דער האַנט זיך אָנגענומען, נאָר ער פֿון אײן זײַט װעג, און זי פֿון דער צװײטער זײַט װעג האָבן זיך געלאָזט נאָכציִען נאָך די שטומע, האַרץ־נאָגנדע ניגונים, װאָס די „הױכע דײַטשן מיט די לאַנגע בײַטשן" האָבן מיט זײערע דינע, לאַנגע פֿינגער פֿון די אַלטע טאָפּאָלן־בױמער אַרױסגעצױגן. אָט די ניגונים האָבן זיך אין זײערע הערצער אָפּגעקלונגען, װי אױף סטרונעס, און האָבן די קינדער אַלץ געצױגן צו זיך, געצױגן שטום, און געשפּילט שטומע, סודותדיקע טענער אױף די האַרץ־סטרונעס אין דער שטיל...

אין דער שטיל...

און די נאַכט איז געפֿאַלן איבער זײ, און די טױװאָלקן האָבן געשװעבט פֿאַר זײ, און הינטער זײ.

און אַלץ אַרום איז פֿול מיט ליבע. דער הימל און די ערד ליגן אין אײנעם געאָרעמט, פֿאַרװאָרפֿן אין װאַלד, די נאַכט אין דער װעלט, די װעלט אין דער נאַכט, און שמעקנדיקע ריהות קומען זיך צו טראָגן פֿון די אַרומיקע פֿעלדער, װײען איבערן פּנים, און דערצײלן שטומע סודות, װאָס מען טראָגט בײַ זיך אין האַרץ אַרום און װאָס מען זאָגט זײ קײן מאָל נישט אַרױס...

און די ברוסט באַװעגט זיך שטיל, פּאַמעלעך, און בענקט נאָך עפּעס, און אַ בענקעניש ליגט אױף אַלעם אױסגעגאָסן, די גאַנצע װעלט בענקט, נישט װיסנדיק אַלײן נאָך װאָס, נאָך װען...

אין געדיכטן װאַלד ליגט גאָט אין שװאַרצן מאַנטל געהילט, און בענקט נאָך זיך אַלײן און נאָך די װעלט... אין עק װעלט, װוּ דאָס לעצטע רױטע אױג זינקט אין די בלױע, שװאַרצע ימים, קושט זיך דער טאָג מיט דער נאַכט, און בענקען נאָך זיך און נאָך דער װעלט...

אין מיטן האָריזאָנט בלאָנדזשעט אַ ליכטיק לבֿנה, ים־אױס, ים־אײַן, און בענקט... דער קלײנער בית־עולם באַהאַלט זיך אין זיך און בענקט...

און דאָס ייִנגל און דאָס מײדל לאָזן זיך נאָכציִען נאָך די פֿאַרגעסענע ניגונים...

אַ ביסל װײַטער איז דאָס װאַסער, און די נאַכט־לאַמטערנדלעך דרינגען זיך אין דער טיפֿעניש פֿון װאַסער און דערצײלן זײ מעשׂיות פֿון אַנדערע װעלטן.

דאָס ייִנגל מיטן מײדל גײען נאָך און לאָזן זיך פֿאַרפֿירן נאָך די פֿאַקלדיקע לאַמטערנדלעך.

זײ זײַנען צום װאַסער אָנגעקומען, בײַם ברעג זיך געזעצט.

עס האָט זיך פּלוצלינג קלינגען געהערט.

און דאָס קלינגען האָט מיט אימה פֿון גאַנץ װײַט אָפּגעקלונגען, װי אַ מאַמע װאָלט זיך אין דער פֿינצטערער נאַכט געקלאָגט: געװאַלד, מען האָט מיר שלעכטס געטאָן! געװאַלד, מען האָט מיר שלעכטס געטאָן!

דער הימל צום שטעטל איז מיט אַ מאָל ליכטיק געװאָרן, װי אַ רױט־ברענענדיקע, ליכטיקע כמאַרע פֿון אַ ליכטיקן ים איז געקומען צו ציִען פֿון אַ פֿרעמדער װעלט, און האָט זיך פֿאַרבלאָנדזשעט אינעם פֿינצטערן נאַכט־ים אַרײַן, און האָט אַ האַלבן הימל באַלױכטן. צי האָט נישט אַ מעכטיקע האַנט אַ שטיק נאַכט פֿון דער הױך אַראָפּגעװאָרפֿן און דער װעלט דעם אָפֿענעם הימל געװיזן? צי האָט זיך אפֿשר דאָך די זון אײן מאָל אין לעבן טועה געװען, און אַנשטאָט אין אַ פֿרעמד לאַנד צו גײן, איז זי פֿאַר דער צײַט צוריקגעקומען? און אונטן אױף דער ערד פֿלאַקערט זיך, אײן װאָלקן פֿײַער קױלערט זיך אין צװײטן אַרײַן און זײ פֿלאַמען זיך אין אײנעם, און שטײַגן אין הימל אַרײַן און צינדן אַ שטיק הימל אונטער. די ערד, לופֿט און הימל קושן זיך צוזאַמען אין אײן פֿלאַם פֿײַער. עס האָט פֿון דער װעלט דעם נאַכט־שלײער אַראָפּגעריסן און צוריק טאָג געמאַכט... פֿון דער װײַטן הערן זיך װײנענדיקע קולות, און דער שטאָטגלאָק קלינגט און קלינגט מיט אַ געװאַלד, װי אַ מאַמע װאָלט זיך געקלאָגט: געװאַלד, איר האָט מיר שלעכטס געטאָן! געװאַלד, איר האָט מיר שלעכטס געטאָן!

דאָס ייִנגל מיט דעם מײדל זיצן בײַם ברעג װאַסער. ליכטיקע שטראַלן פֿאַלן אַרײַן און באַלױכטן דאָס װאַסער פֿון יענער זײַט. און פֿון דאָרט, פֿון װאַנעט דאָס װאַסער ברענט זיך, קומען צו שװימען ליכטיקע כװאַליעס און סודען אײַן אין דער שטיל די איבעריקע כװאַליעס דאָס װאָס דאָרט טוט זיך אָפּ. דאָ ליגט די נאַכט אױסגעצױגן איבערן װאַסער. עפּעס װאָס פֿליאַסקעט זיך שטיל אין אים... מתים גײען אױך פֿון דעם בית־עולם, קריכן אַריבער דעם פּלױט און זײ זײַנען טובֿל זײערע נשמות אין װאַסער, אײדער זײ שטײַגן אױף אין הימל אַרײַן צום בית־דין־של־מעלה.

און דאָס װאַסער גיסט זיך אין דער שטיל, װאַשט די נשמות, װאַשט זײ אָפּ פֿון זינד, און די מתים שװימען מיט די כװאַליעס װאַסער אין שװאַרצן װאַלד אַרײַן, אין הימל אױפֿצושטײַגן...

און פֿון יענער זײַט פֿלאַקערט די װעלט. זײַלן פֿײַער אין זײַלן פֿײַער שטײַגן אײנער נאָכן צװײטן אין הימל אַרײַן, און צינדן אָן די לופֿט, דעם הימל, און זײער פֿריִערדיקע גלאַנץ שפּילט אױף די כװאַליעס...

דורך באַהאַלטענע װעגן זײַנען די קינדער אין שטאָט צוריקגעקומען.

האַלב־נאַקעטע װײַבער, נאַקעטע קינדער, כאַפּנדיק דאָס ביסל אָרעמקײט, פּעק בעטגעװאַנט, װער אַ קישן, װער אַן עמער מיט שטובזאַכן, מיט אימהדיקע געװאַלדן, מיט פֿונאַנדערגעלאָזענע האָר, לױפֿן זײ פֿון פֿײַער, גאַס־אױס, גאַס־אײן. קלײנע קינדער, האַלטנדיק זיך אָן די מאַמעס שירצן, גרעסערע, העלפֿנדיק דער מאַמען די פּעקלעך טראָגן, לױפֿן אין דער שװאַרצער װעלט אַרײַן, מיט געװאַלדן, מיט געװײן. און דאָס פֿײַער לױפֿט זײ נאָך, אַרױסשטעקנדיק נאָך זײ זײַנע צונגען. מאַמעס טראָגן זױגנדיקע קינדער אין די קישנס, ברידער — קלײנע שװעסטערלעך, שװעסטער — קלײנע ברידערלעך. מען לױפֿט מיט זײ אין פֿרעמדע שטיבער, זײ אַװעקצולײגן אין פֿרעמדע בעטן, צו פֿרעמדע קינדער. דאָס פֿײַער יאָגט די מענטשן פֿון די הײַזער, טרײַבט זײ אַרום װי װילדע רוחות און טראָגט זיך פֿון דאַך צו דאַך. דאָס פֿײַער איז װי אַן אומגעהױער װילדע חיה מיט ברײטע, װײַט־ברענענדיקע לאַפּעס, איז געקומען צו לױפֿן פֿון װיסטע מדבריות און האָט זיך איבערן שטעטל געלײגט, צו פֿאַרניכטן אַלץ, אַלץ... ייִדן, גױים שלעפּן עמערלעך װאַסער, גײען מיט אַ געװאַלד און גיסן דאָס װאַסער אין פֿײַער אַרײַן: דאָס פֿײַער טרינקט עס אױס מיט אַ לעכערדיקן קנאַק און טוט זיך װײַטער דאָס זײַניקע. טײל מענטשן, נישט װיסנדיק װאָס צו טאָן, כאַפּן פֿענצטער, טירן און לױפֿן דערמיט אין דער װעלט אַרײַן. װילדע מאַמעס לױפֿן אין פֿײַער מיט צעװאָרפֿענע האָר, פֿאַרװאָרפֿענע קלײדער. זײ לױפֿן און שרײַען: „מײַנע קינדער"!

װילדע, פֿאַרלאָזטע נאַקעטע קינדער לױפֿן איבער דער גאַס, שלעפּנדיק פּעקלעך און שרײַען: „מאַמע! מאַמע!“

און די אַלע קולות װערן פֿאַרטרונקען אין אײנעם אינעם קנאַק פֿונעם פֿײַער, און דאָס פֿײַער שיקט זײַנע צונגען פֿון דאַך צו דאַך און לאָזט איבער נאָך זיך אײן חורבֿה נאָך דער אַנדערער.

אין די חורבֿות בלײַבן שטײן הױכע, שװאַרצע קױמענס, עדות אױף דעם אומגליק, װאָס דאָס פֿײַער האָט אָנגעמאַכט. טײל באַלעבאַטים, כאַפּנדיק װער אַ האַק, װער אַ לאָפּעטע, האַקן די װענט, רײַסן די דעכער פֿון זײערע אײגענע הײַזער. זײ האַקן אָן רחמנות, װי עס װאָלט אין זײ אַרײַנגעקומען אַ װילדער גײַסט צו מאַכן אַ תּל פֿון אַלץ, אַלץ חרובֿ צו מאַכן.

אײנער ברעכט מיט בלױזע הענט די שױבן און לױפֿט דערנאָך מיט צעבלוטיקטע הענט איבער דער גאַס. דאָס פֿײַער אָבער װערט נישט שטילער. די בײזע, פֿײַערדיקע לאַפּעס ציִען עס פֿון דאַך צו דאַך, און מיט אַ בײזן קנאַק, װי ס'װאָלט געװאָלט פֿאַרשטומען דאָס געװײן פֿון די קינדער, פֿון די מאַמעס, פֿונעם עולם, ברעכט עס אײן שטוב נאָך דער אַנדערער. די אַלע קולות נעמען זיך צונױף צוזאַמען און הױבן זיך אױף ביזן הימל אַרײַן... און דער שטאָטגלאָק האָט אַלץ נאָך אַנאַנד געקלונגען און געקלונגען, װי ער װאָלט געװאָלט בײַם פֿײַער רחמנות ערװעקן, װאַרפֿן זיך צו זײַנע פֿיס אָדער קלאָגן זיך פֿאַר די געהײמע קראַפֿט אױף דעם חורבן, װאָס דאָס פֿײַער האָט אָנגעמאַכט...

באַלד איז געװאָרן אַ געשרײ: „די שול ברענט, די שול!“

און עס האָט זיך אָנגעהױבן אַ געלױף פֿון אַלע זײַטן. טאַטעס האָבן די הױזגעזינדן אַװעקגעװאָרפֿן, מאַמעס — די זױגנדיקע קינדער, אַלע האָבן זיך אַרום דער קלײנער שול אַרומגעשטעלט. אירע הױכע פֿענצטער, װאָס זײַנען געװעזן געגן איבער דעם פֿײַער, האָבן װי ליכטיקע לאַמטערנעס געלױכטן. ייִדן האָבן געקרעכצט, די האָר פֿון קאָפּ זיך געריסן; װײַבער האָבן זיך אַרום אירע בריִענדיקע װענט אַרומגעשטעלט, װי זײ װאָלטן זײ װעלן מיט זײערע שירצן פֿאַרשטעלן. אַ פּאָר ייִדן זײַנען געשטאַנען און געגאָסן עמערלעך װאַסער אױף די הײס־אָנגעזענגטע װענט.









דאָס פֿײַער האָט עס מיט אַ קנאַק אױסגעטרונקען און גענומען זיך דאָס זײניקע טאָן.

גױים זײַנען אָנגעקומען צו לױפֿן מיט באָסאַקעס און העק, זײַנען אַרױף אױף דעם שול־דאַך און גענומען אים רײַסן פֿון די װענט. ייִדן האָבן זײ בײַ די פּאָלעס אָנגעכאַפּט, געבעטן רחמנות. די באָסאַקעס האָבן דאָס

דאָס שטעטל

דעכל צעפֿליקט, געריסן, און יעדער שטיק בלעך, װאָס מען האָט פֿון דאַך אַראָפּגעשלײדערט, האָט פּאַסן געריסן פֿון די ייִדישע הערצער.

אין דעם, איז דער רב אָנגעקומען צו לױפֿן און מיט גרױס געװײן איז ער צוגעלאָפֿן צו די שול־טױערן. ער האָט פֿאַרהאַקט די טירן, די לאָדן און האָט זײַנע דאַרע, בלײכע הענט אױסגעשטרעקט, אַװעקשטופּנדיק דעם משחית. דאָס פֿײַער איז דורך דעם דאַך געקראָכן, און באַלד איז געװאָרן אַ גרױס געװײן און געשרײ: דער דאַך! און ייִדן האָבן די טירן אױפֿגעפּראַלט, די פֿענצטער אױפֿגעהאַקט און אין שול אַרײַן. דאָ האָט שױן דער דאַך אַרום און אַרום געפֿלאַקערט. אין פֿײַער האָט זיך געהערט, װי באַלקנס פֿאַלן אײנער אױף דעם צװײטן. דאָס ברענענדיקע פֿײַער האָט מיט אַ מאָל מיטן קאָפּ קאַפּױער זיך געשטעלט און פֿון אונטן־אױס זײַנע צונגען געשיקט, געשאָסן מיט ברענענדיקע פֿונקען, מיט שטיקער פֿײַער אין דער װעלט אַרײַן. פֿון אַן אױפֿגעהאַקט פֿענצטער האָבן זיך אַ ריס געטאָן רוחות שװאַרצער רױך, אײן רוח איז אין צװײטן מיטן קאָפּ אַרײַן, און האָבן זיך געריסן דורכן אױסגעהאַקטן פֿענצטער אין פֿײַער אַרײַן. אױף אַ מינוט האָבן זײ פֿאַרשװאַרצט דאָס העלע ברענענדיקע ליכט, באַלד אָבער האָט דער רױך זיך דורכגעבראָכן אַ װעג און איז מיט אַ קנאַקערײ אַרױס פֿון פֿײַער אין הימל אַרײַן. און אין דעם געדיכטן שװאַרצן רױך פֿון אױפֿגעהאַקטן פֿענצטער זײַנען געפֿלױגן ברענענדיקע פֿונקן, האָבן זיך געטראָגן שטיקער פֿײַער. און דורכן אױפֿגעהאַקטן פֿענצטער האָבן אָנגעהױבן אַרױסכאַפּן זיך ייִדן, אין דעם שװאַרצן רױך און אין די שיסנדיקע פֿונקן, אַרױסראַטעװנדיק װער אַ האַלב־נאַקעטע ספֿר־תּורה, װער אַן אַלטן טליענדיקן טלית, װער אַ שטיק לײכטער און װער אַ ברעט פֿון אַרין־קודש, און זײַנען דערמיט אין דער שװאַרצער נאַכט אַנטרונען געװאָרן.

די שול האָט געפֿלאַקערט. אײן װאַנט איז אַרױף אױף דער צװײטער. פֿון אינעװײניק האָט זיך יעדן מאָל געהערט, װי דאָס פֿײַער װאַרפֿט פֿון דער הײך מיט אַ נצחון באַלקעס, קלעצער, ברעטער אײנס אױף דאָס צװײטע און עסט זײ מיט זײַנע פֿײַער־צונגען. און אַרום איז אַ ביטערלעך געװײן פֿון די אַרומיקע װײַבער, קינדער אין מענער. מען קרעכצט, מען שרײט, מען ברעכט די הענט. און דער שטאָט־גלאָק האָט אַלץ געקלונגען און געקלונגען, װי ער װאָלט געװאָלט בײַם פֿײַער רחמנות דערװעקן, װאַרפֿן זיך פֿאַר זײַנע פֿיס, אָדער קלאָגן זיך פֿאַר דער געהײמער קראַפֿט. דאָס פֿײַער אָבער האָט די אַלע קולות אין זיך אַרײַנגענומען און אין אײנעם אָפּגעקנאַקט. דאָס איז געװען אַ נצחון־געשרײ פֿונעם משחית, װאָס איז געקומען די גאַנצע װעלט צו פֿאַרניכטן...

שלום אש

גרױ און ערנסט איז דער טאָג אַרױס אױפֿן הימל. װײַט אױפֿן האָריזאָנט האָט דער מאָרגן־שטערן בלוטיק געפֿלאַקערט אין אײן העלישן שפּיגל, און זײַן רױטער גלאַנץ האָט זיך אָפּגעגלאַנצט אין די גרױע װאַסערדיקע כװאַליעס פֿון הימל. עס האָט אױסגעזען, װי גרױע כװאַליעס װאַסער זײַנען געקומען צו שװימען פֿון פֿרעמדע ימים, פֿון ליכטיקע װעלטן, און האָבן אײנע נאָך דער צװײטער אין הימל פֿאַרבלאָנדזשעט. און דער מאָרגן װאַשט דעם נײ־געבױרענעם זון, דעם יונגן טאָג, װאָס שטײגט אַרױס פֿון די גרױע כװאַליעס װאַסער, װאַשט אים כװאַליע־אױס, כװאַליע־אײן, אַז ער זאָל שײנען, באַלײכטן הימל און ערד.

און די גאַנצע װעלט האָט זיך געװעקט פֿון דעם ליבן שלאָף, די גרעזלעך, נאָך פֿאַרטרונקען אין נאַכט־טױ, האָבן אָנגעהױבן זיך ציען קעגן דער זון; בלומען האָבן אױפֿגעעפֿנט זײערע אײגעלעך, זײערע מײלכעלעך, און האָבן פֿון זיך אַרױסגעהױכט דעם בלומען־ריח, מיט װעלכן זײ האָבן זיך אַ גאַנצע נאַכט אָנגעטרונקען. אַלץ, אַלץ האָט זיך געװעקט, די װעלט האָט פֿון זיך אַראָפּגעװאָרפֿן דעם נאַכט־שלײער, די נאַכטקלײדער, װאָס זי איז אין זײ מיט דעם װאָלקן־טױ געשלאָפֿן, און מיט דעם שמײכל פֿון אַ כּלה, װאָס װעקט זיך אױף די ערשטע נאַכט נאָך דער חתונה, האָט עס אַלץ געשמײכלט, אָנגעטרונקען מיט ליבע און לעבן...

דאָס פֿײַער איז שױן געװען פֿאַרלאָשן. דאָ און דאָרט האָט עס נאָך זײַן לעצט ביסל צאָרן אױסגעלאָזט צו אַן איבערגעבליבענער װאַנט, צו אַ פּלױטל, אַ באַלקע, און עס האָט געטליעט און געטליעט, דאָס שטעטל איז אַ חורבן געװאָרן... טליענדיקע קופּעס קױלן, פֿאַרברענטע דעכער, ליגנדיק איבער פֿאַרברענטע װענטלעך, האָבן זיך גערױכערט און גערױכערט. דאָ און דאָרט האָט זיך געװיזן אַ האַלב אָפּגעמאָלט װענטל פֿון אַ צעלײגטער שטוב, װאָס האָט נאָך אין זיך געהאַט אַן אָנגעקלאַפּטע פּאָליצע. אין דער גאַס זײַנען אַרומגעפֿלױגן פֿון דעכער צו דעכער פֿעדערן, אונטער די פֿיס האָבן זיך געװאַלגערט צעבראָכענע כּלים, שטיקער מעש פֿון לײכטערלעך און שבתניקעס, אין אין מיטן דערינען אַ שטיק זײדן שבת־קלײד, אַ טליענדיקע שמאָכטע מיט אַן אָנגערײכערט שײטל. פֿון די גליענדיקע חורבות האָע די הױכע, שװאַרצע קױמענט אַרױסגעשײַנט און האָבן עדות־געזאָגט אױף דעם חורבן, װאָס דאָ איז געװען. דאָ און דאָרט זײַנען ייִדן געשטאַנען און מיט שטיקער אײזן אין די הענט האָבן זײ פֿון די גליענדיקע קױלן אױסגעשאַרט שטיקער צעבראָכענע כּלים, האַלב אָנגעטליעטע קאָלדרעס, פֿיס פֿון צעבראָכענע טישן, בענק, און יעדערער האָט זיך זײַן ביסל באַלעבאַטישקײט צוזאַמענגעגראַבלט. מאַמעס זײַנען

דאָס שטעטל

אַרומגעלאָפֿן אין די הײזער מיט געבראָכענע הענט און האָבן צוזאַמענגעקליבן די פּיצלדיקע קינדערלעך, װאָס זײ האָבן בײַ נאַכט אין פֿרעמדע הײזער, אין פֿרעמדע בעטן געלײגט. מײדלעך זײַנען אַרומגעלאָפֿן און פֿון פֿרעמדע הױפֿן דאָס ביסל באַלעבאַטישקײט, װאָס זײ האָבן עס בײַ נאַכט צעװאָרפֿן, צוזאַמענגעקליבן, געלײגט אַ פּעקל צו אַ פּעקל און אױף זײ די פּיצלדיקע קינדערלעך אַרױפֿגעזעצט. קלײנע ייִנגלעך האָבן פֿון פֿײַער אױסגעגראַבלט די האַלב־פֿאַרברענטע ספֿרים, אױסגעזוכט צעטרעטענע שמות, געקושט זײ, צוזאַמענגענומען און אין דעם איבערגעבליבענעם בית־המדרשל געטראָגן.

און דער ליכטיקער טאָג און די ליכטיקע זון, װאָס האָבן זיך הערלעך װײַט און ברײט איבערן הימל אױסגעגאָסן, האָט געשאָטן אױפֿן שטעטל מיט ליכט און העלקײט, נאָר די ליכטיקײט האָט גליענדיקע חורבות, איבערגעבליבענע קױמנס און קלײנע קינדערלעך אָן אַ הײם באַלױכטן און באַהעלט.

און דאָ און דאָרט איז בײַ זײַן טליענדיקער חורבה אַ ייִד, אַ באַלעבאָס געשטאַנען און געצױגן פֿון פֿײַער נאָך נישט קײן גאַנץ־פֿאַרברענטע באַלקעס, ברעטער, און דאָס גליענדיקע מיט װאַסער געלאָשן, און ער האָט זיך געלײגט אַ באַלקע צו אַ באַלקע, אַ ברעט צו אַ ברעט און געמאַכט שױן פּלענער אין מוח װי זײַן צעפֿירטע נחלה אױף די פֿיס צו שטעלן...

אַרום איבער די פֿעלדער זײַנען האַלב־נאַקעטע װײַבער געלעגן, האַלטענדיק אין די שירצן זײערע זײגנדיקע קינדער. אַרום זיך האָבן זײ געהאַט די צונױפֿגעלײגטע פּעקלעך און קינדער, און די זון האָט דאָס אַלץ באַגאָסן מיט ליכט.

צװישן די באַלעבאַטים אין שטעטל האָט מען אין דער שטיל גערעדט, אַז גאָט האָט זיך אָן דעם רבס קריװדע אָנגענומען, און זײַן צאָרן אױף די שטײנער און העלצער אױסגעגאָסן...

קאַפּיטל זעקס

אין מיטן װעג

דאָס שטעטל הײבט אָן אײנציקװײז קומען צו זיך. אַלטע באַלעבאַטים װערן נישט פֿאַרפֿאַלן, און שטאָט װערט צוריק שטאָט. פֿון די בערג אַש האָט מען די האַלב־פֿאַרברענטע ברעטער אַרױסגעשאַרט, און װי אײנער האָט געקענט האָט ער זײַן נחלה מיט ברעטלעך צוזאַמענגעקלאַפּט. און שטאָט װערט צוריק שטאָט. בײַ ר' יחזקאלן האָט מען דערװײַל אָנגעהױבן קלײבן זיך אױף תּנאים. לאהלע די כּלה האָט פֿון גאָרנישט געװוּסט. זי איז געזעסן בײַם פֿענצטער יעדן פֿרימאָרגן און האָט זיך צום רבינס בחורל, צו אַברהמלס לערנען אײַנגעהאָרכט, װאָס האָט זיך אין גאָרטן אין אײנעם מיט דעם בלומען־געשמאַק אױסגעמישט, האָט אין איר פֿריש, רײן חדר אַרײַנגעדרונגען, איבער איר געזיכט געפֿאָכעט, און אױף אירע נאַקעטע, יונגע בריסט געבלאָזן. דאָס תּנאים־גרײטן האָט מען אין דער קיך אָנגעזען.

פֿון הינטער דער ערד האָבן מומעס, באָבעס זיך געיאַװעט און זיך גענומען צום אָנגרײטן. פֿון ר' יחזקאלס שטוב צו דער בעקערינס קעלער האָט אַ סטענגע מעל זיך געװײסט אױף די שטײנער...

דאָרט, װוּ ר' יחזקאל װױנט איז פֿאַראַן אַ ליק. אין דער ליק ציט זיך אַ שערענגע געבױטע הײזער, אָדער אײן הױז מיט פֿיל־קאַנטיקע דעכער, אײנער איבערן צװײטן. קײן הױף צו די הײזער איז נישטאָ, און אײן גאָט װײסט אױף װאָס פֿאַר אַ גרונט זײ שטײען. דאַכט זיך, גאָרנישט אױף גאָטס ערד... די הײזער געהערן צו פֿיל באַלעבאַטים, און צו קײנעם נישט. עס הײסט, אַז אַזױ שטײען די שטיבער לײדיק אָן אײנװױנער, מיט אױסגעהאַקטע שױבן, נאָר קױם װיל אַ „יורש" זיך אַרײַנציען, קומען זיך צו יאַװען צענדליקער אַנדערע יורשים מיט פּאַפּירן און מעטריקעס אין װײַזן אױף, אַז די שטיבער געהערן צו זײ. דער גורל איז געפֿאַלן אױף אײנעם אַ לײבוש פּוטערמילך, װאָס נישטגעשטױגן, נישט־געפֿלױגן קומט צו אים זשענזשע סטראַזשניק און רײַסט בײַ אים פֿיר מיט אַ האַלבן רובל „פּאָדאַטקעס" יערלעך. דער לײבוש

דאָס שטעטל

פּוטערמילך איז נישט קײן גואל, נישט קײן קרוב, נאָר גײ טענה מיט זשענזשען, אַז זשענזשע ברענגט די פּאַפּירן און נעמט די שבת־לײכטערלעך אַװעק. און דער בידנער לײבוש מוז יעדן טאָג, נעבעך, קומען מיטן בעזים אַװעקקערן פֿאַר אַ פֿרעמדער טיר. איצט דולט מען אים אַ קאָפּמיט מיט אַ פֿײַער־װאַנט, און ער שלעפּט זיך אָפּ פֿון טאָג צו טאָג. דאָס גאַנצע שטעטל בעט, אַז עס זאָל קומען אַ פֿײַער און די הײַזלעך זאָלן אײן מאָל פֿאַר אַלע מאָל אָפּברענען, װאָלט שױן אײן מאָל אַ סוף געװאָרן צו די מחלוקות. ייִנגלעך אין חדר װינטשן זיך: אױ, הלװאַי פֿלאַקערט־אױס אַ פֿײַער אין מיטן העלן טאָג, און מען אַנטלױפֿט פֿון חדר. נאָר װײַל די שטאָט בעט, װיל דאָס פֿײַער דװקא נישט קומען.

דאָרט, הינטער) די הײַזלעך, װאָס הענגען אין דער לופֿט, איז פֿאַראַן אַ קעלער, װאָס אַז מען קומט אַרײַן אין אים, דאַכט זיך, אַז ער פֿירט אין באַהאַלטענע װעלטן אַרונטער. דאָרט, אין דעם קעלער, איז פֿאַראַן אַ בעקער־אױװן פֿון תּרחס צײַטן. ייִדן גלײבן, אַז אין דעם אױװן זײַנען אײַנגעמױערט פֿיל קופּערנע טעפּ מיט גאָלדענע רענדלעך, נאָר מען האָט מורא דעם אױװן צו רירן, אַז דאָס גאַנצע הױז, װאָס איז אָנגעלענט אױפֿן אױװן זאָל נישט אײנפֿאַלן און מענטשן הרגענען. פֿון אױװן גרילט עס שטענדיק אַרױס — סײ בײַ טאָג, סײ בײַ נאַכט. מענטשן זאָגן, אַז דעם בעקערס נשמה װײנט דאָרט שטענדיק און האָט קײן רו נישט... אין קעלער דאָרט װױנט אַ ייִדענע, אַן אַלמנה, שרה די בעקערין מיט זעקס טעכטער יתומות. אײן גאָט װײסט, װי אַרום איז די ייִדענע אַרײַנגעקומען אין קעלער, נאָר אַז זי װױנט — װױנט זי שױן. אױף דער צױיטער זײַט קעלער װױנט אַ ייִד אַ װאַטע־מאַכער, װאָס פֿאַרפֿעדערט די גאַנצע גאַס, און װאָס די חדר־ייִנגלעך רופֿן אים „דזװאָן! דזװאָן!" — און דער ייִד יאָגט זײ מיט אַ שטעקל. דער ייִד האָט אַזאַ טבע יעדן שבת־צו־נאַכט, אין די זומער־שבתים, אױף טױט אַװעקצופֿאַלן און שרעקן די שטאָט: די כאָלערע... און מען לױפֿט נאָך חײמל קונצנמאַכער, אַז ער זאָל קומען מיטן שמעק־פֿלעשעלע.

אָ, די זומערדיקע דאָנערשטאָגס בײַ נאַכט, דאָרט אין ליקל! װען צו די זעקס „יתומות", װאָס אײנע איז גרעסער פֿאַר דער צװײטער, קומען אָנצולױפֿן די שטאָט־יונגען, שנײַדער, שוסטער־געזעלן. זומערנאַכט נאָך דער אַרבעט, די נאַכט איז פֿינצטער, די לאָדן זײַנען פֿאַרמאַכט, און די געזעלן דרײען זיך אַרום מיט די חול־המועד־שטעקעלעך אַהין און צוריק. יעדן מאָל קומט צו װײַזן זיך אַ יתומה פֿון קעלער, װאַרפֿט אַ בליק, דערכאַפּט זי אַ קוש, אַ לעק, אַ טאַפּ פֿון אַ יונג און װערט צוריק פֿאַרשװוּנדן אין קעלער אַרײַן...

שלום אַש

דאָרט איז הײמלעך געװען אין די שבועות־נעכט, װען דאָס שטעטל ייִדן פֿלעגן אין שול זײַן בײַם תּיקון, און דאָס שטעטל װײַבער, מײדן בײַ דער בעקערין פּוטער־קוכנס צו באַקן. און יונגען האָבן זיך געדרײט, און די לבנה האָט מיט אַ האַלב אױג צוגעשײַנט... און אַלץ האָט אין דער האַלב־פֿאַרטרונקענער נאַכט זיך געטונקען...

אין דעם קעלער האָט מען זיך צוזאַמענגענומען דאָס געבעקס צו באַקן צו די תּנאים. עס זײַנען אָנגעקומען מומעס, באָבעס. רחל־לאה מיט די װאָרצעלעך אױף דער גאָמבע — זי איז איבער אַלע. זי האָט מיטגעבראַכט פֿון דער הײם דעם גרױסן מערזשל מיטן שטײסל און האָט דרײ טעג כּסדר געריבן, געשטױסן און געמאָלן. עס זײַנען אָנגעקומען עו לױפֿן אײניקלעך פֿון דער גאַנצער װעלט און האָבן געכאַפּט אױס דעם מערזשל און זײַנען אַנטרינען געװאָרן... פֿון אַ הױכן בױדעם האָט מען אַראָפּגענומען פֿאַרשײדענע בראָט־פֿאַנען מיט צענערלײ פֿאָרמעלעך צו קיכלען מגן־דודלעך, פֿײגעלעך, קאַטשקעלעך און גלאַטע „האַמבורגער" קיכעלעך מיט זיבן שפּיצלעך. רחל־לאה האָט פֿון איר קאָפּ אױסגעקלערט פֿאַרשײדענע אַזעלכע שמאָכטעס מיט שפּיצלעך און קאַנטן. פֿאַר יעדער כּלה, װאָס זי האָט פֿאַר איר דאָס געבעקס געבאַקן, האָט זי אַ באַזונדער חנדל אױסגעקלערט, דירעקט פֿון דער כּלהס־װעגן, לױט איר מזל נאָך.

דאָס געבעקס האָט מען אײַנגעפּאַקט מיטצונעמען „אין װעג אַרײַן" צו דער תּנאים. ר' יצחק יודלס איז דורך דער צײַט אין ר' יחזקאלס שטוב אַ גאַנצער באַלעבאָס געװאָרן, ער האָט זיך מיט װײַב און קינד אַרײַנגעצױגן. און חײמל קונצנמאַכער, דאָס װײַבערשע ייִדל, שלאָפֿט אַפֿילו שױן בײַ נאַכט דאָרט. און די װײַבער לױפֿן שרײען, אַלע זײַנען פֿאַרטאָן, װי מען װאָלט יעדערער פֿון זײ אַ פּעקל אױף דער האַנט געלײגט, און זי װײס נישט װוּ זיך דערמיט אַהינצוטאָן.

צום שפּעטסטן זײַנען געקומען איטעלע און הינדעלע, די שנור מיט דער טאָכטער. זײ האָבן אַ טבע זיך לאַנג צו לאָזן בעטן, און זײ זײַנען אַרײַנגעקומען װי פֿון הימל אַראָפּגעפֿאַלן. עס הײסט: זײ הײבן גאָרנישט אָן צו װיסן פֿון קײן פּותר און פֿון קײן חלום, און פֿרעגן זיך תּמעװאַטע: װאָס מאַכט מען דאָ? הײבט די מאַמע אָן דערצײלן, ציען זײ „פּשעטשע" די אַקסלען אױף, זעצן זיך צום סוף אַנידער יעדערע אין איר װינקל אַרײַן, פֿאַרקרימען די שנעבלעך און װילן זיך נישט „מישן".

— װאָס זײַט איר ברוגז? — בעט זיך די מאַמע און די שװיגער.

— איך בין ברוגז? — מאַכט אַ חנעװדיק שנעבעלע איטעלע און גיט אַ דרײ אַװעק מיטן קאָפּ.

דאָסשטעסל

— איך בין ברוגז? — גיט הינדעלע אַ חנעװדיק שמײכעלע, און אַ לאָק גיט זיך איר אַ װאָרף איבערן שטערן.

און מען זיצט װי אָנגעזאָטלט און מען קוקט פֿון דער װײַטנס זיך צו, װאָס די מאַמע מיט די ייִדענעס טוען, און מען רופֿט זיך, הײסט עס, קײן װאָרט נישט אָן.

די מאַמע דרײט זיך, לױפֿט אַהין און אַהער און קוקט דער שנור מיט דער טאָכטער אין די אױגן אַרײַן, װי זי װאָלט מורא האָבן: װײס איך? גוט אַזױ?

— װאָס זאָל מען דער כּלה אָנטאָן? — פֿרעגט די מאַמע.

— װײס איך? זאָל זי זאָגן, — װאַרפֿט הינדעלע מיט אַן אױג צו איטעלען.

— זאָג איר, אַז זי זאָל זיך פֿאַרדרײען איר קאָפּ — באַפֿעלט איטעלע דער מאַמען.

די מאַמע הײבט זיך אױף פֿון די קאַסטנס, אין װעלכע זי פּאַקט די קלײדער אײן, און פֿאַרלײגט די הענט בײַ די באָקעס:

— אַהאַ, איך מאַך דאָך שױן פּשעטשע אַ שטיקל שׂימחה!

אין אַ שײנעם פֿרימאָרגן האָט מען די פֿור געשפּאַנט, אין דאָרף געפֿאָרן, װוּ עס האָבן געזאָלט זײַן די תּנאים אין מיטן װעג.

נאָטע האָט אױסגעצירט די פֿערד, אײַנגעבונדן זײ בלױע און רױטע סטענגעלעך אין די געפֿלאָכטענע האָר אױף די רוקנס, אַרונטערגעבונדן די װײדלען. הינטער דער שטאָט האָט ער אַ האַלבן בױם אָפּגעבראָכן און אַרום די פֿור מיט בלעטער באַפּוצט, אַז עס זאָל שײן אױסקוקן.

אױף דעם ערשטן װאָגן זײַנען געזעסן די מאַנספּאַרשױנען. דער רב מיט ר' יחזקאלן, עוזר און לײבל, ר' יצחק יודלס מיט ר' שמעיהן, דעם אַלטן שמש פֿון דבין, װאָס טראָגט דעם ױבינס איבערגעגאַנגענע קלײדער. נאָענטע און װײַטע קרובים אין סאַמעט־היט האָבן גערױכערט, װי חולהמועד, סאַמע ציגאַרן. אױף די אַנדערע װעגן זײַנען געזעסן די װײַבער מיטן געבעקס און „אָנגדײטעכץ". בײַ דער כּלה פֿון בײדע זײַטן הינדעלע און איטעלע; בײדע עפּעס אָנגעטאָן אין אַזעלכע נזיני רונדיקע, קלײנע קאַפּעלושלעך, געפֿלאָכטן פֿון שװאַרצער שטרױ און באַפּוצט מיט שװאַרצע קאָראָנקעס, אַרױפֿגעזעצט אױף די שפּיץ קעפּ, און אַזעלכע מיני פֿעדערן, עפּעס גילגולים פֿון אַמאָליקע פֿאַרצײַטישע מאָדעס... הינדעלע האָט די לאָקן פֿון שײטל אױסגעפּרעסט און אױסגעלאָקט „פּאָ װאַרשאַװסקו",

שלום אַש

פֿאַרװאָרפֿן אין דרײ שפּיצן אױפֿן הױכן, גלאַנצעדיקן שטערן. מיט די גאָלדענע אױרינגען און הײַנטמאָדישע קײטעלעך מיט די קאָליעס אױף די העלדזער, מתּנות פֿון זײער כּלה־צײַט, װען מען האָט זײ געהאַט געפֿירט „אין מיטן װעג", האָבן זײ זיך דערמאָנט אין זײער צײַט — און האָבן מיט די קעפּ צוגעשאָקלט... די מחותנתטע מלכּהלע איז געזעסן צװישן די מומעס, װאָס זײַנען אין די בלױע, שבתדיקע, זײדענע הײבן מיט די בענדער אין די טערקישע שאַלן געזעסן שטיל; די דאַרע פֿאַרלײגטע ליפּן אַריבערגעצױגן איבער די יאַסלעס אָן צײן, האָבן זײ פֿאַר גרױס גדולה אַ װאָרט מורא געהאַט אַרױסצורײדן. און די מחותּנתטע מיט אַ פֿולער שירץ לעקעך האָט זײ יעדן מאָל פֿאַרשטופּט מיט עפּעס אַנדערש די מײלער. און די כּלה, די כּלה אַלײן, איז זיך געזעסן צװישן איטעלען און הינדעלען, שױן אין אַ הײַנטמאָדישן קאַפּעלוש און די צעפּ שױן אין אַ קױלעטש פֿאַרלײגט, רױט־טױט, און האָט, נעבעך, נישט געװוּסט װוּ די אױגן אַהינצוטאָן. הינדעלע האָט איר אָנגעזאָגט און אָנגעזאָגט, װי זי זאָל זיך פֿירן „אָנשטענדיק", װי זי זאָל דאַנקען, אַז מען װעט איר חתימה־געלט געבן, און װי זי זאָל ענטפֿערן דער מחותּנתטע, אַז מען װעט זי עפּעס פֿרעגן, און „רעה" איטעלע האָט אַלע מאָל שטעכעדיק צו הינדעלען די אױגן אַהינגעװאָרפֿן.

צי װײַזן זיך פֿאַר די מחותּנים האָט מען מיטגענומען די לױװיטשער רביצין, אַן אַלטע מומע, אַ ייִדענע מיט אַן אָפּגעגאָלטן קאָפּ װי אַ שעפּס, אין אַ קאָפּקע, און אַ ברײט קלײד מיט אַ שפּאָר קישעלע פֿון הינטן... אױ װײ! די ייִדענע האָט געטאָן אָן דין. קודם־כל האָט זי אָנגענומען דאָס װײַבערשע ייִדל, װאָס האָט זיך אױך מיטגעכאַפּט מיט דער פֿור װײַבער, צװישן די אַלטע מומעס, דאָס האַרץ זיך צו דערכאַפּן — און אַראָפּגעװאָרפֿן אים פֿון װאָגן (פֿאַר איר איז ער נאָך גענוג מאַנספּאַרשױן). דערנאָך האָט זי די גאַנצע צײַט די כּלה אײַנגערױמט אין אױער און אָנגעזאָגט איר, אַז דאָס מײדל, נעבעך, איז װי אַ פֿלאַב־פֿײער רױט געװאָרן פֿאַר בושה.

דאָס װײַבערשע ייִדל איז אַ שפּאָר שטיקל װעג נאָך דער פֿור נאָכגעלאָפֿן, דערנאָך, אַז די לאָװיטשער רביצין האָט אַזױ לאַנג געשאָקלט מיט איר אָפּגעגאָלטער גאָמבע ביז זי האָט אײַנגעדרימלט, האָט ער זיך פֿון הינטן־אױס אױפֿגעכאַפּט, אַרײַנגעשטעקט אין װאָגן אַרײַן דאָס פֿירקאַנטיקע, געקנײטשטע שבתדיקע צילינדערל און אַזױ, אָנהאַלטנדיק זיך אין די לײסטן פֿון װאָגן, האָט ער אױך אײַנגעדרימלט, און דאָס צילינדערל האָט דער לאָװיטשער רביצין אױף אַלץ צוגעשאָקלט...

אַזױ זײַנען די פֿורן אָנגעקומען צו דער קרעטשמע.

דאָסשטעטל

81

די ייִדישע קרעטשמע איז געשטאַנען צװישן צװײ װעגן, װאָס שײדן זיך און גײען אָפּ אין פֿאַרשײדענע צװײ שטעט פֿון צװײ גובערניעס, װאָס אין יעדערער פֿון זײ געפֿינט זיך אַ רבי. חסידים מיט פּעקלעך אױף די פּלײצעס, מיט די שטעקעלעך אין די הענט טײלן, זיך אָפּ, און גײען צװישן די גרינע גרעזער אין די צװײ װעגן, און שיסן זיך אַריבער שטײנער פֿון אײן װעג צום צװײטן. אורחים, די, װאָס גײען אין די מדינות, קומען אָן פֿון בײדע זײַטן װעג פֿון פֿאַרשײדענע שטעט און שטײגן אָפּ אין קרעטשמע אױף נאַכטק'עגער. אין דעם „טראַקט" איז דאָ אַ באַזונדער שטיבקן פֿאַר זײ, װאָס אין דעם שטיבל געפֿינען זיך װאַנצן און אַנדערע קלײנע װערימלעך. . . פֿון פֿאַרשײדענע מדינות. דאָרט טרעפֿט מען זיך פֿון רײַסן און זאַמאָש און די אורחים דערצײלן מעשיות, װאָס האָט זיך מיט זײ געטראָפֿן אין זײער װאַנדעון. די באַלעגאָלעס מיט די קאַנגע, געדיכטע, קאָלטענעװאַטע בערד, װאָס פֿאַרהיק'ן אין זיך דאָס גאַנצע פּנים, מיט די פּיפּקעלעך אין מױל, די, װאָס זײַנען אײַנגעהילט אין די דיקע באָנדעס, אין די גרױסע שאָפּן פּעלצער מיט די גרױסע קעלנער, און פֿירן די גרױסע װעגענער מיט קאַלך און גאַפֿט, סמאָלע און דזשעגעכץ; די װעגענער מיט די גרױסע שטורקאַצן, װאָס פֿלאַקערן פֿאָרנדיק בײַ נאַכט, און זאָגן אָן פֿון דער װײטן, שטעלן זיך דאָרט אָפּ אין דער קרעטשמע אונטערפּאַשען. דאָרט טרעפֿן זיך ייִדן פֿון פֿאַרשײדענע געגנטן, פֿון פֿאַר ייִדענע מדינות, און דערצײלן, װאָס ס'טוט זיך בײַ זײ אין לאַנד, װאָס עס הערט זיך מיט ייִדן, און װי ס'גײט דאָרט אַחינו בני־ישראל.

עס איז פֿאַרנאַכט. דער הימל איז צעהאַקט אױף טױזנטער שטיקלעך. װײַסע פֿליסנדיקע װאָלקנדלעך מיט בלױע העלע אינדזלען שװימען אַרום אין העלן גליענדיקן ים. און דער ים, װאָס גײט אַרונטער אין אַ רױט געשטאַלט, פֿליסט אָפּ אין מערב־זײט. פֿאַר דער קרעטשמע שטײען פֿורן, הױכע װעגענער מיט בײדלעך, אָנגעלאָדן מיט סחורה אַזש די אַקסן ברעכן זיך אוקקער די רעדער. ייִדלעך פֿירן איבער די סחורה פֿון אײן מדינה אין דער צװײטער אַרײַן. די פֿערדלעך זײַנען אױסגעשפּאַנט, פּאַשען זיך און קלערן גוט אַרײַן אין דער גרױסער קאָרעטע, װעלכע שטײט פֿאַר זײ, װי זײ װאָלטן געקלערט, פֿון װאַנען כוחות צו נעמען די סחורות איבערצופֿירן.

ייִדן זײַנען אײן פֿאָלק פֿון אײן גאָט, און אַלע װאַרטן אױף אײן משיחן, נאָר יעדער שטעטל האָט זײַן טעם, זײַן מײן, בעסער געזאָגט, זײַן חנדל, גיסט עס אױס אױף זײַנע אײנװױנער. אָט ליגן דאָ גלײכע ייִדן אױסגעצױגן און שלאָפֿן אין װאַרעמען זיך אין דער זונס לעצטע שטראַלן, און דער קאָרזש, װאָס גײט אױף פֿון װעג באַדעקט זײ גלײַך צו, און אױף די

שלום אַש

פֿערדלעך, אױף דעם געשפּאַנעכץ, אױף די װעגענער ליגן אױסגעגאָסן באַזונדערע חנדלעך, שמאָכטעלעך פֿון די פֿאַרשײדענע שטעט. . . אױף דער שװעל פֿון דער קרעטשמע זיצט אַ ליטװאַק, עפּעס אַ מאָדנער ייִד, מיט אַזאַ העמדל, אין אַ קורצן ראָק, װאָס זעט דאָך אױס װי אַ קאַפּאָטע, אין אַ הוט מיט אַ הױכן דעניק. עס איז אַ זומערדיקע היץ און דאָך טראָגט ער אַ פּאָר טיפֿע קאַלאָשן, אָנגעקומען פֿון גאַנץ װײַט, דאָ אָפּגעשטײגט אױסצורוען זיך און איבערצונעכטיקן, און ער דערצײלט די ייִדן, װאָס ס'טוט זיך ערגעץ װוּ גאַנץ װײַט, העט, העט אין דער ליטע, מיט אחינו בני ישראל. װי אחינו בני ישראל לעבן אָפּ אין דחקות און נױט. און אַזאַ למדן איז ער, דער ליטװאַק! רעדט לשון קודש װי אַ װאַסער, נאָר ער רעדט אַזױ ליטװיש. ייִדן האָבן דרך־ארץ פֿאַר אים, קרעכצן: „װאָס דען, מיר קענען?". . . נאָר אין האַרץ גלױבן זײ אים עפּעס נישט, אַ ליטװאַק, באַלד, באַלד װעט ער זײ אָפּנאַרן. און ער רעדט דאָך מיט זײ אַזױ װײך, און אַזױ פֿרום איז ער, אַזױ לאַנג געשטאַנען שמונה עשרא בײַ מנחה, נאָר געשאָקלט האָט ער זיך נישט. . . און װער װײס, װאָס ער טראָגט אונטערן האַרץ. . .

עס באַװײַזט זיך פּלוצלינג אַ װאָלקן קאָרזש, אױפֿגײענדיק פֿון בײדע װעג און לײגט זיך געדיכט איבער די פֿעלדער. דער װאָלקן קאָרזש קומט נענטער אָן, לױפֿט פֿאָרױס, באַלד צערײסט ער זיך אױף שטיקלעך. עס הערט זיך אַ קנאַלן פֿון בײַטשן. באַלד פֿאַרפֿאָרט מען פֿאַר דער קרעטשמע: פֿורן, אָנגעשטאָפּט מיט מחותּנים אין סאַמעט־היט, מחותּנתטעס אין ברײטע קלײדער, מיט בראָנפֿן און לעקעך. מען איז אַראָפּ פֿון די װעגענער. דאָרט, אױף חתנס צד, עפּעס מאָדנע ייִדן, פֿון אַן אַנדערער מדינה, מיט לאַנגע און קורצע בערד. דאָרט, אױף זײער צד, איז אױך דאָ אַ הױכער, הױכער ייִד, אַ מין ר' יצחק יודלס, מיט אַ שמאָלער, לאַנגער באָרד. און שמאָלע, לאַנגע הענט, װאָס שטופּן אַלעמען אָפּ, און ער איבערשרײט אַלע. מען האָט זיך שלום־עליכם אָפּגעגעבן, די מחותּנתטעס דאָס ערשטע מאָל זיך געזען, און דאָס ערשטע מאָל זיך צעקושט. די לאָװיטשער רביצין האָט אַלעמען געדוצט, און באַלד אַלעמען אױפֿן אָרט מוסר געזאָגט.

די פֿורמאַנעס האָבן די פֿערד אױסגעשפּאַנט. דן פֿערד אָבראָק אײַנגעשיט, די הענט צוגעלײגט אױף די באָקעס, און האָבן מיט גאװה פֿון אײן צד צום צװײטן אַריבערגעקוקט, און „גוטע װערטלעך" און „גלײכע װערטלעך" זיך אַריבערגעשיקט, גאָרנישט, גלאַט אַזױ „שלום־עליכם" אָפּגעגעבן זיך.

דימחותנים זײַנען אין דער שטוב אַרײַן.

אין שטוב מיט זײער אַ נידעריקן באַלקן, מיט קלײנע פֿענצטערלעך הױך בײַם באַלקן זײַנען געװען די מאַנספּאַרשױנען. איבער דער שטוב האָט זיך אַרױף און אַראָפּ געדרײט ר' מרדכי קאָנסקעװאָליערס בחורל,

דאָס שטעטל

אברהמל. ער איז דורך דער צײַט העכער געװאַקסן, מיט אַ פּאָר שפּראָצנדיקע שװאַרצע באַקן־בערד, אין אַן אַטלעסן קקאַפּאָטעלע מיט אַ זײדן גאַרטעלע, אַ שװאַרץ־חנעװדיקער, עס שנײַדט זיך אױס אים אַ צװײטער טאַטע, צװײ לאַנגע, שװאַרצע, געקרײזלטע פּאותלעך. מען האָט אים שלום עליכם אָפּגעגעבן. ר' יצחק יודלס איז צו צו אים און האָט מיט אים גערעדט שײן װי מיט אַ דערװאַקסענעם יונגנמאַן. דער בעל הקרעטשמע, װאָס האָט לכבוד די מחותנים די הױכע, גרױסע, פֿאַראָסטע שטיװל אָנגעטאָן, װאָס אַ גאַנצן זומער ליגן זײ פֿאַרװאָרפֿן אין קאַלטן קעלער,האָט צװײ גרױסע ליכט אױפֿן געדעקטן טיש אַנידערגעשטעלט און איז אַרױס. מחותּנים האָבן אָנגעהױבן זיך באַקענען. בײַ די מאַנספּערשױנען גײט עס אײנס־צװײ, מען גיט זיך די הענט, שלום עליכם, און אַן עלטערער זאָגט דעם ייִנגערן „דו". און װידער אַרום, זײ זײַנען דאָך „משלנו", ר' מרדכי קאָנסקער רבינס אַ חסיד ( האָט דאָך דער רבי ר' שמעיהן געשיקט). דער למדנישער עולם איז באַלד אַרױס אין אַ שאַרפֿן שמועס פֿון לערנען, ר' יצחק יודלס האָט מיט יענעם הױכן ייִד, דעם חתנס מלמד, שױן בײַ די בערד געהאַלטן און אײנער דיעם אַנדערן האָט געגעבן עפּעס צו פֿאַרשטײן. מען האָט זיך געזידלט און מיט ציגאַרן אײנער דעם אַנדערן מכבד געװען. דער רב האָט אױך זיך אַרײַנגעמישט, נאָר ער האָט זײ נישט געקענט נאָכאײלן. חסידים האָבן אים דורכגעלאָזט, אַװעקגעמאַכט מיט דער האַנט. דערװײַל איז אָנגעקומען עוזרל און האָט אױך אַן אױער אונטערגעשטעקט און מיט דעם שטערן געקנײטשט און יעדן מאָל מסכּים געװען, די אױגן פֿאַרמאַכט: יאָ, יאָ, עס איז דאָך אַזױ...

מען האָט זיך גענומען דעם חתן צו פֿאַרהערן. דער חתן האָט געזאָגט אַ מפּולפּלדיק פּשטל מיט בקיאות, אױסגעמישט אײן גמרא מיט דער צװײטער, און אין אײן װעגס פֿאַרענטפֿערט אַ האַרבן רמב"ם. דאָ און דאָרט אָנגעטשעפּעט אַ פּני־יהושע, מיט אַ מאָל האָט ער זײ בײדע אַװעקגעװאָרפֿן און געפֿרעגט אַ קשיא: „חלב מנין דשרי?" און אױסגעמישט שחיטת־חוץ מיט אבר מן החי. ד' יצחק יודלס האָט אים אַלץ געװאָלט כאַפּן אױף דער װענטקע. ער האָט זיך אַרױסגעדרײט, זיך נישט געלאָזט, זיך געװאָרפֿן, געפֿאַלן און שטענדיק געבליבן שטײן אױף די פֿיס.

מיט אַ מאָל גיט זיך דער רב אַ מיש־אַרײַן מיט אַ גמרא און הײסט דעם חתן זאָגן אַ שטיקל „אױפֿן אָרט", בלױזע גמרא מיט רש"י. אַברהמל, דאָס בחורל, הײבט אָן צו זאָגן, נאָר אין דעם גיט אַ לױף צו ר' אָשר ישכרס, דער הױכער, הױכער ייִד, דעם ייִנגלס מלמד, און גיט אים אַ נעם אַװעק פֿון דער גמרא: „קײן פֿרעמדע דאַרפֿן מיר נישט" — גיט ער אַ געשרײ צום רב. ד' יצחק יודלס קװעלט, עוזרל האַלט־מיט מיט זײער צד. ר' יחזקאל װיל זיך אַרײַנמישן, נאָר ער האָט דרך־ארץ פֿאַר ייִדן־למדנים. דער רב

84

שלום אַש

בלײבט שטײן, עס װערט אַ גערודער, מען קריגט זיך, און אַלע װערן פֿאַרהילט אין קלאָמבן רױך פֿון ציגאַרן, פֿון ליולקעס טאַבאַק, װאָס האָבן אָנגעפֿילט דאָס שטיבל, און די קלאָמבן רױך האָבן אָנגעפֿילט דעם אָפֿענעם פֿענצטער, אין גאָטס שמעקעדיקן חלל אַרײַן. . .

אין אַ װינקל שטוב זײַנען געזעסן די צװײ אַלטע באַלעבאַטים, ר' יחזקאל און דער מחותן, ר' חײם ראָזנקראַנץ. די צװײ אַלטע, גרױע קעפּ, די צװײ אַלטע, גרױע בערד האָבן געהערט װי ייִדן חסידים קריגן זיך איבער גאָטס תּורה. חסידים האַלטן פֿאַר ס'זײערע, אײנער פֿאַרן צװײטן. געהערן צו אײן דאַך, ייִדן האָבן עפּעס שותּפֿות, — אָט זײערע קינדער, זײער עוזרל, װי ער מישט זיך. און דאָס בחורל, דער חתן, װי עס שיט זיך אים פּערל פֿון מױל, דברי־תּורה; ער מישט זיך מיט זײ, שפּאַרט זיך מיט ייִדן מיט גרױע בערד, און קומט זײ בײ. בײַ דעם אַלטן ר' יחזקאל אין די אױגן װײַזן זיך טרערן. דאָס אַלטע, פֿאַרטריקנטע האַרץ װערט עפּעס אָנגעפֿילט מיט ליבע, נײע געפֿילן, ער נעמט זיך צום מחותן:

— נו, מהותן, אַז גאָט האָט אונדז מזכה געװען... מיר קענען נישט — קענען דערפֿאַר אונדזערע קינדער — און צװײ אַלטע בערד צעקושן זיך אין אַ טונקל װינקל. . .

און דאָ װערט װאָס־אַ מאָל מער די שטוב פֿאַרטרונקען אין רױך, װאָס שטײגט אױף פֿון געדיכטע בערד, פֿון געדיכטע װאָנצעס, און נעמט דאָס שטיבל אײן. סאַמעט־היט, שטרײמלען װאַרפֿן זיך אין רױך אַהין און צוריק. די צװי פֿלאַמען ליכט װאַרפֿן עפּעס אַ נגידיש־חסידישן גלאַנץ און מען הערט װי ייִדן שפּאַרן זיך, אין דעם חתנס שטים קלינגט װי אַ גלעקל און שיט מיט תּורה, שפּאַרט אַלע איבער. ר' יחזקאל האָט נחת: זײַן אײדעם װעט עס זײַן, הינטער זײַן דאַך װעט זיך הערן דאָס קול־התורה. גײט ער צו צו ר' מרדכי קאָנסקעװאָליער, נעמט אים האַלב אַרום, און האַלב האַלט ער זיך צוריק מיט דרך־ארץ:

— מחותּן ר' מרדכי, איך װיל פֿון אײך אָפּקױפֿן אײער בחורל, װיפֿל איר װעט פֿון מיר װעלן — און דער אַלטער ייִד װײנט מיט הײסן טרערן פֿאַר גדולה.

די מחותּנים זײַנען אַרױס אין גערטנדל אַרײַן אָפּשמועסן מכּוח נדן.

אין דער צװײטער שטוב, דאָרט װוּ, דער קרעטשמער מיט דער קרעטשמערין שלאָפֿן, האָבן זיך די װײַבער צוזאַמענגענומען. די װענט זײַנען געװען באַהאָנגען מיט בילדער, אַלטע סאָלדאַטן און גענעראַלן, און נאַפּאָלעאָן איז אױך דאָ געװען, אין אײנעם מיט אַ ייִדן עפּעס מיט אַ פֿרעמד

דאַס שטעטל

היטל, אַ פֿעטער פֿון אַ פֿרעמד לאַנד, און איבער די פֿענצטער זײַנען גאַרדינקעלעך געהאָנגען מיט גרינס אַרײַנגעשטעקט נאָך פֿון שבועות.

די כּלה נאָכן אָפּװאַשן און פֿאַרקעמען די האָר און נאָך דעם װי מען האָט איר דאָס נײע קלײד אָנגעטאָן מיט די פֿרענדזעלעך, האָט מען זי אױבן אָן אַנידערגעזעצט: זיץ און שװײַג! אַרום איר איז דער עולם װײַבער געזעסן שטיל אױף די שטולן, קײן אײנע האָט זיך נישט דערװעגט מיט קײן װאָרט זיך אָנצורופֿן, אײנע האָט געװאַרט אױף דער צװײטער, און אַז אײנע האָט אַפּגעהוסט און איר קול האָט אָפּגעהילכט, איז זי רױט געװאָרן. נאָר די לאָװיטשער רביצין האָט זיך איבער דער שטוב געדרײט, די!קענט פֿאַר,ייִגט, און איר שפּאָר קישעלע פֿון הינטן האָט איר נאָכגעשריגן: „בין איך מיר די לאָװיטשער רביצין!" נאָר אַזױ שטיל איז געװען צװישן די װײַבער, אַלע פֿאַרמאַכנם די פּיסקער, װי זײ װאָלטן געװאַרט, אַז ס'זל װער ומע פֿון דרױסן און זאָל פּלוצים אַ שױב אױסקאַקן... נאָר, מען ױײס נישט װי אַרום ס'איז געװאָרן, האָט מען אָנגעהױבן צו שמועסן אָפּגעהאַקטע װערטער, פֿון צײַט־צו־צײַט האָט אײנע פֿון זײ אַ דײַטש װאָרט אַרײַנגעװאָרפֿן, צו װײַזן זיך... און פֿון דער צװײטער שטוב האָט זיך געהערט „זײַן קול", אין מיטן איבערגעהאַקט פֿון ר' יצחק יודלס. די כּלה איז רױט געװאָרן און דאָס האַרץ האָט איר אַזױ געקלאַפּט. . . און הינדעלע מיט די לאָקן האָט זיך געזעצט קעגנאיבער איר און האָט זיך אױף אַ בעל־הבתישן שטײגער אָפּגעאָטעמט, געבלאָזן פֿון זיך און געבאָמבלט מיט דער גאָלדענער קײט אױפֿן האַלדז.

דאָרט אין זײער צד איז אױך געװען — איך זאָל אַזױ לעבן! — אַ „הינדעלע" מיט אַן „איטעלע", צװײ שנירן. זײער הינדעלע איז אַ הױכע, מיט אַ שװאַרצלעך אָפּגעברענט געזיכט, טראָגט אַ טשיפּיק, און ביזן רוקן אַרײַן געגאָלטע האָר, און אַ לאַנגע שערענגע פּערל אױפֿן טשיפּיק. אַ ייִדענע — אַ קאָזאַק! לאָזט זיך נישט פֿון קײנעם, חנפֿעט זיך צו דער שװיגער און רעדט: „יאַך", „בײַ אונדז אין װאַרשע". און זײער איטעלע איז אַ דיביטשקע, אַן אײדעלע, מיט אַ שמאָל, דין, קורץ נעזל, װאָס גלאַנצט און ציט זיך ברוגזדיק. אױפֿן האַלדז אַ לאַנגע קאָראָנקאָװע פֿריזקע, און אַ דין, לײכט שײטל מיט אַ שרונט און אַ װײס, אַטלעסן שאַלעכל איבערן רוקן, מיט אַ װײס װעסטעלע פֿון פֿראָנט און „שפּרעכט": „איכע" „בײַ פֿאַטער, מוטער, צו הױזע האָט מען געשפּײזט פּוטערקוכן מיט קאַפֿע", און יעדן מאָל, װען די צװײטע האָט איר „אױפֿן פֿוס אָנגעטראָטן", איז זי צו דער שװיגער־מוטער צו און האָט אָנגעהױבן װײנען: „איכע װיל נאַך הױזע!". דער מוטערס מילך נאָך אײף די ליפּן, אַ יונג קעלבעלע, ערשט פֿון דער מאַמעס ברוסט אַװעקגענומען.

שלום אַש

האָט די „הינדעלע" אַריבערגעקוקט מיט שטאָלץ צו יענער הינדעלע, אַזױ אַ ביסל פֿון דער הײך, װי אײן אינדיק צום צװײטן, און האָט איר מיטן בליק געגעבן אָנצוהערן, װער זי איז: י,גר' יחזקאל גאָמבינערס טאָכטער", — אױסגעקוקט נאָר ביז יענע װעט איר אָפּענטפֿערן, װאָלט דאָ אַרױסגעקומען אַ חתונה, זאָל אײן גאָט אױסהיטן! האָט אָבער יענע „הינדעלע" זיך צוגעריקט צו דער שװיגער, כּדי דער שװעגערן די גאַל אָפּצודריקן. און אָנגעהױבן צו רעדן מיט די ליב־חנעװדיקע רײדעלעך, און די שװיגער, די מחותּנתטע, האָט נאָר געפּרעגלט זיך אין פּוטער פֿאַר נחת... האָט זיך די „איכע" צוגעשאַרט צו דער כּלה, און האָט גערעדט מיט דער כּלה אין דער שטיל װי אַ ליבע שװעסטער, און האָט זיך געקושט מיט איר, און דערצײלט איר װי זײ װעלן זיך ליב־האָבן, װען זײ װעלן שװעגערינס זײַן. האָט עס װײַטער יענער שנור, דער „װאַרשעװער", פֿאַרדראָסן, װאָס די „איכע" האָט די גאַנצע כּלה צוגענומען, האָט זי זיך געגעבן אַ שאַר צו צו דער כּלה, און גערעדט צו איר מיט אַ ליבליך שמײכעלע, װי זײ װעלן זיך ליב־האָבן װען זײ װעלן שװעגערנס װערן, אַז דער „איכע" זאָל דערװײַל די גאַל פּלאַצן.

און אונדזער „קינדעלע" און אונדזער „איטעלע" זײַנען זיך געזעסן שטיל אױף זײערע שטולן און האָבן געדרײט מיט די מײלכעלעך, די ליפּעלעך באַלעקט, און נישט געװאָלט זיך „מישן". . .

איז אַרײַנגעקומען עוזרל, דעם סאַמעט־הוט אַרױפֿגערוקט ביזן האַלבן קאָפּ, אַ ביסל אױפֿגערױמט, די הענט אין די קעשענעס:

— װאָס זיצט איר אַלע װי די אָנגעלאָדענע, נו, מחותּנתטע, האָט איר פֿאַרהערט די כּלה?

איז צוגעגאַנגען די אַנדערע „הינדעלע", די שװאַרצלעכע, מיט אַ פֿאַרקניפּטן קנױל פֿאָדים און האָט געגעבן דער כּלה אױפֿצופּלאָנטערן. לאָמיר זען, װאָס די כּלה קען? — האָט זי זיך אָנגערופֿן און האָט דער כּלה געשטעלט פֿאַרשײדענע פֿראַגעס. די כּלה האָט אָפּגעענטפֿערט, און די הינדעלע האָט דעם טשיפּיק אין דער הױך געװאָרפֿן. נאָכקלערנדיק װאָס די כּלה האָט געזאָגט. און די בּלה איז, נעבעך, רױט געװאָרן און דאָס האַרץ האָט איר געקלאַפּט. . .

איז עס אונדזער „הינדעלען" און אונדזער „איטעלען" נישט געפֿעלן מען גײט זי פֿאַרהערן. עפּעס פֿון שװאַרץ־יאָר געקומען און מען פֿאַרהערט די כּלה! האָט זיך אין בײדע דאָס משפּחה־בלוט דערװעקט און עפּעס, װי אומגערן, האָט מען צװישן זיך שלום געמאַכט, און אונדזער „הינדעלע" האָט זיך געשליפֿן דאָס מײלעכל אױף יענער מיט אַזאַ לשון:

דאָס שטעטל

— כ'װײס נישט, כ'לעבן, געקומען פֿון שװאַרץ־יאָר און גײען די כּלה פֿאַרהערן, װי מען װאָלט די כּלה אױפֿן מאַרק געפֿירט. — און זי האָט אַ דרײ מיטן נעזל צוגעגעבן.

— בײַ טאַטע־מאַמעלע אין „װאַכשע", — האָט יענע געדריקט מיט דער צונג, — פֿירט מען זיך אַזױ.

האָט זיך די „איכע" געמוזט דערמאָנען אין איר כּלה־צײַט און איז פֿאַר דער כּלה אַרױס מיט אַ געװײן (אַזאַ טבע האָט זי שױן, באַלד װײנט זי), און איז אױף דער בּלהס האַלדז אַרױפֿגעפֿאַלן און זי אָנגעהױבן צו קושן, צו האַלדזן.

איז אַרײַנגעקומען דער מהותן ר' יחזקאל:

— נו װײַבער, קריגט אײך נישט, זאָל מען צוזאַמענפֿירן חתן־כּלה, אױב זײ געפֿעלן זיך.

האָט זיך די לאָװיטשער רביצין אַרײַנגעמישט און נישט צוגעלאָזט, האָט זיך אָבער עוזרל אײַנגעשפּאַרט און געזאָגט, אַז „די הײַנטיקע װעלט פֿאַרלאַנגט עס דורכאױס", און װענדנדיק זיך צו דער „איכע", האָט ער צו איר האַלב דײַטשמעריש „געשפּראָכן":

— זי מוזן עס װיסן גענױ, װאָס דען, די בהמות? — האָט ער געװיזן אױף די מחותּנים.

זײַנען אַלע װײַבער אַרױס פֿון שטוב, און מען האָט די כּלה אַלײן געלאָזט, זיצנדיק אין אַ װינקעלע רױט־טױט און פֿאַר חרפּה און בושה די אױגן פֿון דר'ערד נישט צו קאָנען דערהױבן. גאָר די,גאיכע" האָט זי געקושט, געהאַלדזט און געװײנט, װי מען װאָלט זי, חלילה, צו דער שחיטה געפֿירט: אַז זי אײנע װײסט און פֿילט, װאָס די כּלה שפּירט איצט אין האַרץ. . . אפֿשר האָט זי זיך דערמאָנט אָן איר אײגענער מײדלשאַפֿט און באַװײנט די צײַט. . .

האָט די מחותּנתטע דעם חתן אַרײַנגעפֿירט, און דער בחור בלאַס װי די װאַנט, די פּאות באַװעגט איבער די בלײכע באַקן, האָט זיך אָנגעהאַלטן אין דער מאַמעס הענט. די מאַמע האָט אים צום מײדל צוגעפֿירט: „דאָס װעט זײַן דײן כּלה, זע אױב זי געפֿעלט דיר?" — און איז פֿלינק פֿון שטוב אַרױס, איבערלאָזנדיק זײ אַלײן.

די קינדער זײַנען געשטאַנען, אַזױ װי מען װאָלט זײ בײדן אָפּגעשמיסן, מורא האָבנדיק זיך פֿון אָרט אַװעקצורירן. דער בחור איז געװען צעמישט און נישט געװוּסט, װוּ ער זאָל די הענט אַהינטאָן. זי איז געשטאַנען בײַם פֿענצטער, נאָענט לעבן אים, האָט געהערט װי זײַן האַרץ קלאַפּט, און האָט אױף אים עפּעס זײער גרױס רחמנות געקראָגן. . . זי האָט פּאַמעלעך די

שלום אַש

אױגן אױפֿגעהױבן און האָט אים אָנגעקוקט, און זי האָט שױן די אױגן נישט געקענט אַװעקנעמען. זי האָט עפּעס געװאָלט זאָגן, נאָר פֿאַרגעסן װאָס...

נאָר געװאָלט האָבן זײ בײדע, אַז זײ זאָלן שטײן אַזױ נישט רעדנדיק גאָרנישט, נישט קוקנדיק, — און עס זאָל קײנער נישט זײַן... נישט קוקן...

זײַנען אַרײַנגעקומען די מאַמעס, און מען האָט די קינדער געפֿרעגט: „געפֿעלט זיך?" און מען האָט אין די הענט געפּאַטשט: „געפֿעלן, געפֿעלן!" זײַנען די װײַבער געװאָרן גאַנץ גרױסע מחותּנתטעס צװישן זיך און האָבן זיך אָנגעהױבן הערצלעך צו קושן און איבערצובעטן זיך, און די „יאַך" האָט פֿאַר דער כּלה דעם חתן אָנגעהױבן אָפּצולױבן, און די „איכע" האָט זיך אָן דער כּלה באַהאָפֿטן: „מיר װערדען שװעסטערן װערען, אױף אימער און אײביק, אָמן".

האָט דער רב אַרײַנגעבראַכט אַ גרױס פּאַפּיר, און מען האָט דער כּלה געגעבן אונטערצושרײבן. די כּלה האָט איר נאָמען מיט מזל אונטערגעשריבן. האָט איר דער מהותן, ר' מרדכי קאָנסקעװאָליער, געגעבן אַ גאָלדענע, לאַנגע קײט מיט אַ קאָליע „חתימה־געלט" — האָט די בּלןק צוגענומען, געזאָגט „אַ שײנעם דאַנק" און דעם מחותן געגעבן אַ קוש אין האַנט.

האָט די לאָװיטשער רביצין געכאַפּט אַ גאַנצן שטױס טעלער און אױף דר'ערד געגעבן אַ טראַסק: „מזל־טוב! מזל־טום!"

און די „הינדעלעך" און די „איטעלעך" זײַנען צו אײנע צו דער צװײטער און האָבן די שנעבעלעך אױסגעשטעקט, די שנעבעלעך, װאָס טוען אַ גאַנץ יאָר פֿון זיך שװעבל און פּעך שיטן, און האָבן זיך הערצלעך צעקושט „מזל־טום! מזל־טום!""

ר' יחזקאל האָט זיך צעװײנט װי אַ קלײן קינד, און װען ער װאָלט זיך נישט פֿאַר די חסידים געשעמט, װאָלט ער זיך מיט זײַן אַלטער צעקושט, האָט ער געכאַפּט ר' חײם דעם מחותן בײַ דער קאַפּאָטע און געצופּט אים.

די מחותּנתטעס זײַנען ערגעץ װוּ פֿאַרפֿאַלן געװאָרן און מען האָט זײ באין־אופֿן נישט געקענט געפֿינען. און דאָ האָט מען געשריגן: „לעקעך! בראָנפֿן!" און זײ האַלטן אין אײן קושן זיך, — קושן און האַלדזן. עוזרל האָט זיך אַרײַנגעכאַפּט צװישן די נשים און שטאַרק זיך געחברט מיט דער „איכע", און האָט מיט איר דײַטשמעריש „געשפּראָכן". און דאָס װײַבערישע ייִדל, אָ, דאָס צעקנײטשטע צילינדערל האָט גאָר אין גאַנצן אױפֿגעלעבט, װי פֿון דער ערד איז ער אַרױסגעשװוּמען, ער האָט שלום געמאַכט מיט דער לאָװיטשער רביצין און חבֿרט זיך מיט יענע מהותנתטעס, געזאָגט גלײךװערטלעך, נאָר פֿאַר יענער „הינדעלע" מיטן פֿעדערל אױפֿן טשיפּיק האָט ער מורא װי פֿאַר פֿײַער, און געהאַלטן זיך פֿון איר פֿון דער װײטן...

דאָסשטעטל

89

און פֿון דער קיך טאַנצט אַרײַן די אַלטע רחל־לאה אַקעגן דער בּלה מיט אַ טעלער טאָרט און געבעקס

„נישט קײן געבעטענע,

אַלײן געקומען,

כאָטש אַן אָרעמע,

פּאָרט אַ מומע..."

די נאַכט איז נאָך געלעגן איבער דאָרף און פֿעלד, און איבער דער גאַנצער װעלט איז אײן לבנה אױו־געװען און געשפּילט זיך צװישן די װאָלקנס. פֿאַ- דער קרעטשמע זײַנען נאָך פֿורן געשטאַנען מיט די שטורקאַצן, װאָס האָבן געפֿלאַקערט אין דער נאַכט אױף די פֿורן פֿון די מחותּנים, מען האָט נאָך אַריבערגעױעדט פֿון אײן פֿור אין דער צװײטער, ייִדן האָבן נאָך פֿאַרענטפֿערט די לעצטע רמב"מס, װײַבער האָבן אַריבערגעשיקט גריסן אַלטע באָבעס, אַ,טע מומעס, און דער גאַנצער משפּחה. די קנאַלן פֿון די בײַטשן האָבן אין דער שטילער נאַכט זיך געהערט און זײער עכאָ האָט װײַט און ברײט אָפּגעקנאַלט. און די פֿורן זײַנען זיך צעפֿאָרן, טײל אױפֿן לינקן װעג, טײל אױפֿן רעכטן װעג.

בײַ די פֿורן, װאָס זײַנען אָפּ אױפֿן װעג לינקס, איז אַן אָרט געװען ניט באַזעצט. עס האָט דאָרט װער געפֿעלט. עס איז געװען דער חתן, װאָס איז מיטגעפֿאָרן מיט די מחותנים צוגאַסט אױף שבת־נחמו.

אױף דעם לעצטן װאָגן צװישן די װײַבער איז די אַלטע מומע רחל־לאןק געזעסן, זי האָט אַ ביסל צופֿיל געטרונקען, די הײטלעך האָבן זיך איר שװער איבער די אױגן געצױגן, און די דינע, אַלטע ליפּן האָבן נאָך האַלב פֿון שלאָף געברומט

„נישט קײן געבעטענע,

אַלײן געקומען,

כאָטש אַן אָרעמע —

פֿאָרט אַ מומע..."

קאַפּיטל זיבן

פרײטאָג אין שטעטל

זומערדיקע פֿרײטאָג־נאָכמיטאָגס.

חדר־ייִנגלעך זאָגן- אָפּ די הפֿטורוז, זײַנען מעביר די סדרה און גײען אַהײם מיט די סידורימלעך, חומשים און מיט די גמרות, אױף מאָרגן צום פֿאַרהער. געקומען אַהײם, שלעפּט מען אַרױס יאַגעדעס. די מאַמע גיט דעם יאַגעדע־סטאַניק, און מען שמירט זיך דאָס גאַנצע פּנים אײן. מען גנבעט אַרױס פֿון קעלער אַ פּאָר מערן. די מאַמע נעמט צו די שטיװל מיט די רעקלעך און שליסט זײ אײן אין קאַסטן ביז אױף מאָרגן צום דאַװענען. נאָר באָרװעס און האַלב־נאַקןעט —— האָלאַ אין גאַס אַרײַן, הינטער דעם שול־פּלאַץ, — דאָרט װאַרט שױן חבֿרה. מיט פּעק שטײנער לױפֿט מען אױפֿן מאַרק און מען צעטרײבט דעם בעקערס טױבן, װאָס פֿליִען איבערן מאַרק אַרום, און דער בעקער לױפֿט אַרױס יאָגן, כאַפּט מען די פֿיס און מען מאַכט פּליטה...

דאָס שטעטל, װאָס איז אָפּגעברענט געװאָרן, איז האַלב צוגעלאַטעװעט. דאָ און דאָרט זעט מען חורבװנ, אַרומגעקלאַפּט מיט האַלב־אָפּגעברענטע ברעטער. יעדנס רשות איז באַזונדער אין אַ צױם אײַנגעצױמט. דאָ און דאָרט זײַנען אָפּגעלײגטע קלעצער אן ברעטער. גױים שטײען און אַרבעטן, ייִנגלעך קריכן אַרױס און שפּרינגען, און הױדן זיך אױף די ברעטער. בײַ דעם געבײַ זיצן ייִדן, לײדיק־גײערס, אָן־פּרנסהדיקע, קוקן װי די גױים אַרבעטן און גיבן עצות, װי מען דאַרף מאַכן די פֿענצטערלעך, די טירן. ייִדן שפּאַרן זיך איבער די געבײדעס און די גױים מאַכן פֿון זײ חוזק. אױפֿן מאַרק זײַנען שױן דאָ גרינע עפּעלעך, שײנע באַרנעלעך — אַ פּאָר אַ צװײער. אַ ייִנגל בלאָזט אין אַ גאָרגל פֿון אַ געשאָכטענער קאַטשקע, און חבֿרה נאָך אים: הרר. . . הרר. . . עס לױפֿט פֿאַרבײַ אַ מײדל אין בית־המדרש אַרײַן צו פֿרעגן אַ שאלה אױף אַן עוף, און דאָ װײַזט זיך אַ ייִדענע מיט אַ טריפֿער קאַטשקע אױף אַ טעלער, טראָגנדיק זי צום גױישן בעקער. טאַטעס מיט ייִנגלעך גײען צוריק פֿון שערער מיט אָפּגעגאָלטע קעפּלעך, װי די שעפּסן, לכבוד־שבת־נחמו. פֿון װעג אָן

90

דאָס שטעטל

קומען אָנצוגײן ייִדן־אורחים מיט פּעקלעך אױף די פּלײצעס, אין שטאָט אַרײַן אױף שבת. פֿורן קומען צו פֿאָרן אין מיטן מאַרק אַרײַן, אָנגעפּאַקט מיט חסידים, אַלטע ייִדן און בחורים, און ייִנגלעך, װאָס קומען אױף שבתנחמו צום רבין. די שטאָט װערט פֿול מיט פּנים־חדשות. ייִדן גײען אַרום, װי אין ירושלים, פֿראַנק און פֿרײ, מיט שטרײמלעך, שיך און זאָקן, מיט פּיאות און ליולקעס... עס װערט לעבעדיק, פֿרײטאָגדיק אין שטעטל. מען לױפֿט, מען אײַלט זיך, מען דערקענט, אַז עס איז ערב־שבת, ערב אַ גרױסן טאָג. די זון ציט זיך איבערן שטעטל אױך עפּעס אַזױ פֿרײטאָגדיק, גיסט מיט ליכט, און איז נישט מקפּיד, װוּ אירע גינגאָלדענע שטראַלן פֿאַלן אַרײַן, און װעמען זײ באַלײכטן. פֿון שענק פֿאָרן אַהײם שיכורע פּױערים און שיכורע פּױערטעס אין רױטע טיכער און װײַסע כאַלאַטן. זײ קושן זיך. װײנען און לאַכן, נעמען זיך אַרום און טאַנצן. די פֿערד זײערע, די פֿולע, רונדיקע פֿערד, זײַנען אױסגעפּוצט מיט בענדער, װי מען פֿאָרט אױף אַ חתונה. זײ פֿאָרן מיט רעש אַרױס פֿון שטעטל, קלאַפּן איבער די שטײנער, און די חזירימלעך אױף די פֿורן קװיטשען, און חדרייִנגלעך מיט די אַרױסגעלאָזטע העמדער פֿון די הױזן־שפּאַלטן לױפֿן זײ נאָך, און מאַכן גרױסע גװאַלדן: בע! הוראַ!

עס קומט צו פֿאָרן לײבל דער װאַסער־פֿירער מיט זײַן פֿעסל װאַסער פֿון טײַך, באַפֿאַלן אים די קינדער און צופּן פֿון פֿערדל די האָר אױף סטרונעס צו פידעלעך. לײבל שילט, קנאַלט מיט דער בײַטש, נאָר װער קוקט אױף אים, מען צופּט װײַטער דאָס פֿערדל און מען פּאַשעט עס מיט יאַגעדעס, מיט בולקע־פּוטער, און דאָס פֿערדל פֿאַרדײעט אַלץ.

עס װײַזט זיך דער רב פֿון שטאָט. ער גײט מיט אַ חבֿרה אורחים אַרום אין די הײזער און שטעלט װוּ יעדערן אָפּ אַן אורח אױף שבת.

אין געסל קומט צו פֿאָרן פֿון װעג דער גביר, ר' יחזקאל, מיט זײַן מענטש נאָטע. אױף שבת אַהײם געאײַלט זיך. נאָטע שפּאַנט די פֿערד אױס און רײט מיט זײ איבערן געסל צום װאַסער אַראָפּ, און ר' יחזקאל זעצט זיך פֿאַר דער טיר, און בעט אין האַרצן, אַז גאָט זאָל אים צושיקן אַ ייִד אױף שבת.

אַלץ אין דער גאַס איז פֿרײטאָגדיק. די הימלען ציען זיך אַזױ לאַנג און ברײט אַװעק, ציען זיך, כּדי ערגעץ־װוּ אױף שבת אַהײם צו קומען. װאָס װײַטער װײַזן זיך אַלץ מער ייִדן אין אַטלעסענע קאַפּאָטעס, אין שיך און זאָקן. ייִנגלעך אין אַטלעס און אין זײדנס, גײען מיט פּעקלעך צום װאַסער זיך באָדן. דאָס זײַנען חסידימלעך, יונגע חסידימלעך, װאָס זײַנען געקומען צום רבין אױף שבת־נחמו.

92

שלום אַש

און הײמלעך װערט אין שטעטל, הײמלעך. באַלמעלאָכעס טראָגן אָפּ די לעצטע אַרבעט, יונגען כאַפּן ביר־געלט, לױפֿן אין די קראָמען נאָזקראַגנדלעך מיט שניפּסלעך, און מען לױפֿט צום װאַסער זיך באָדן לכּבוד שבת.

הינטער דעם אַלטן שוחטס הױז גיסט זיך דאָס װאַסער. בײַ נאַכט זײַנען זיך דאָרט טובל די טױטע פֿון דעם קעגנאיבערדיקן בית־עולמל, נאָר פֿרײטאָג פֿאַרנאַכט — דאָס שטעטל. גאַנץ קאָזמער איז אין נאַקעטן, װי גאָט האָט זײ באַשאַפֿן. אַ פֿעלד איז באַלײגט מיט װײַסע פּעקלעך, און נאַקעטע זײדעס, נאַקעטע טאַטעס, נאַ עטע אײניקלעך זײַנען אין װאַסער. אין ענין שװימען איז דאָס שטעטל שױן באַװוּסט פֿון לאַנג אָן. ייִדן האַלטן פֿון שװימען. טאַטעס לערנען זײערע קינדער שװימען אױף די בײכלעך. די קינדער װײנען, זײער געשרײ גײט ביז אין הימל אױף, און די טאַטעס שלעפּן זײ טיפֿער, טיפֿער אין װאַסער אַרײַן, טוקן זײ די קעפּלעך. דאָס קינד עפֿנט די אײגעלעך אױף, מאַכט אַ גװאַלד, און װידער אַ טוק. פֿאַרזאָרגטע ייִדן, װאָס זײַנען אַ גאַנצע װאָך אין דאגות־פּרנסה, מאַכן זיך נאַריש און װײַזן קונץ־שטיק. דער לאָזט זיך אַ „נאָרקים", דער צװײטער „לײגט קלאַפֿטער", דער דריטער מאַכט אַ „רעדל", קאָרטשעט זיך אײן, פֿאַרלײגט די הענט אַרום די פֿיס און דרײט זיך אין װאַסער. דער מלאַװער בחור נעמט גאָר די װעלט אָפּ מיט זײַן שװימען. װי אַ פֿיש ליגט ער אָפּ גאַנצע שעהן אונטערן װאַסער, כאַפּט אָן יעדן בײַ די פֿיס, פּלוצלינג גיט ער אַ שפּרונג אַרױס, מאַכט אַ קאָזשעליק, און װײַטער אין װאַסער אַרײַן.

„דאָס װאַסער דאַרף יעדן יאָר אַ מענטש". און אין מיטן דערינען װערט אַ געשרײ: „גװאַלד, ער טרינקט זיך!" און דאָרט, װוּ דאָס װאַסער איז שטראָמיק, האָט עס אַ מענטש אַרײַנגעכאַפּט. דער מענטש רײַסט זיך אַרױסצוקומען פֿון די אַרומיקע כװאַליעס, נאָר זײ האָבן אים אַרײַנגעקראָגן, און עס ציט אים װער אונטן אין װאַסער אַראָפּ. דער מלאַװער בחור לאָזט זיך אַ „נאָרקים", כאַפּט דעם מענטשן װאָס טרינקט זיך, בײַ די האָר אָן און שלעפּט אים פֿון װאַסער אַרױס. דערװײַל קומען אָן פֿון דער שטאָט צו לױפֿן װײַבער, קינדער מיט גװאַלדן: „ועמען! חײם משה, װוּ ביסטו?" ייִדן כאַפּן דעם אַרױסגעצױגענעם פֿון װאַסער, הײבן אים אָן צו רײַסן און װאַרפֿן, ציען אים די שלײפֿן מיט אַ פּאַסעק אַרום — און זײַנען מחיה־מתים...

דאָס װאַסער געהערט צו דער שטאָט, נאָר דאָס פֿעלד, װאָס איז בײַם װאַסער, געהערט צו דעם שטאָטס שדרה. שיקט ער אַרױס אַ זשאָנדצע מיט אַ הונט, אַז ער זאָל אַװעקיאָגן די מענטשן װאָס זײַנען

דאָס שמעטל

געקומען זיך באָדן, װערט אַ געשרײ: „דער זשאָנדצע גײט!" כאַפּט מען די פּעקלעך קלײדער אױפֿן קאָפּ און מען לױפֿט נאַקעטערהײט אין שטאָט. גאַנצע מחנות נאַקעטע ייִדן לױפֿן מיט די פּעקלעך, און דער גױ מיטן הונט יאָגט אין סאַמע שטאָט אַרײַן, ביז עס קומען די קצבים אַנטקעגן דעם גױ מיט גרױסע שטעקנס און לײזן אױס דאָס שטעטל פֿון גױישע הענט...

די זון הײבט שױן אָן צו זעצן זיך װײַט אױפֿן לינטשיצער װעג. עס ון'ערט פֿאַרנאַכט. בי'ים װאַסער הײבט אָן רואיקער צו װערן. מען אײַלט זיך אַהײם, צום טײַך קונעען שױן נאָר די לעצטע פֿורנקאַנעס, װאָס זײַנען שפּעט אין שטעטל אָנגעקומען, און באַלמעלאָכעס, װאָס האָבן שפּעט די מלאָכה געענדיקט. פֿון מאַרק צענעמען די ייִדענעס זײער סחורה און טראָגן זי אַהײם. אױסגעבאָדענע ייִנגלעך לױפֿן איבער דער גאַס מיט פֿלעשעלעך צו װײנשטײנען נאָך װײן אױף קידוש. זײ געװעלבער פֿאַרמאַכן זיך אײנציקװײז. אין עק גאַס בי'ים גרױסן אײנפֿאָר־הױז, אױף דעם װעג צום בית־עולם, צעפֿלאַקערט זיך אַ רױט געשטאַלט אין אַ װאָלקן פֿון גינגאָלד- טױב... דער הימל װערט איבערן שטעטל טונקל. מען הײבטאָן קלאַפּן אין שול אַרײַן. אין טײל פֿענצטער װײַזן זיך שױן שבתליכטלעך, נאָר די האַלב־אײַנגעפֿאַלענע הײַזלעך, דעױ רעשט חורבות זעען אױס עפּעס געבעכדי, װי אָרענגע מחותּנים, װאָס זײַנען אין צעריסענע בג'ייִם, גאָױ אי,י סאַמעטענע, שבתדיקע היטלען געקומען אױף דער חתונה... פֿאַר טײל הײזער װײַזן זיך שױן שבועדיקע באַלעבאָסטעס מיט זײערע טעכטערלעך. אָפּגעװאַשן, אױסגעקעמט זיצן זײ פֿאַר דער טיר...

אן־ן שטיל און רואיק איז אין געסל. דער שבת קומט־אָן מיט רואיקע טריט, און פֿאַרשפּרײט מנוחה. װי אַלײן פֿאַר זיך קלינגט דער קירכןגלאָק, רופֿט מיט אַ פֿרום געבעט אין קירך אַרײַן. פֿון דעם קלײנעם ביתהמדרשל פֿינקלען זיך אַרױס די שבת־ליכטלעך און עס דאַכט זיך, אַז זײ האַלטן מלחמה, דער קירכן־גלאָק מיט די שבת־ליכטלעך. יעדערס ציט צו זיך. דורך דעם שטילן שטעטל גײען פֿרומע קריסטן, מענער און פֿרױען, גײען אין קירך אַרײַן. און אָפּגעװאַשענע ייִדן מיט װײַסע קראַגנס פֿון די העמדער, איבער די שבתדיקע קאַפּאָטעס פֿאַרבױגן, גײען אין בית־המדרש אַרײַן. חסידים אין אַטלעס און אין זײדנס, אין שיך־און־זאָקן, גײען צום רבין. און שטילער, רואיקער, שבתדיקער װערט דאָס שטעטל, װי עס װאָלנזן זיך אײַנגעטײלט דאָס בית־מדרשל מיט דער קירך, יעדערס גענומען זיך דאָס זײניקע. פֿון די אָפּגעװאַשענע פֿענצטער פֿינקלען די ליכטלעך און די לײכטערלעך אַרױס. מײדלעך הײבן זיך אָן צו װײַזן אין געסל שפּאַצירנדיק, און דעם חזנס „לכה־דודי" זינגט אין געסל און דער

94

שלום אַש

קירכן־גלאָק קלינגט־מיט, די קולות מישן זיך אױס און עס װערט אײן שטילע תּפֿילה צו אײן גאָט...

אין גאַס װײַזט זיך ר' יחזקאל מיט זײַן חתן. זײ גײען אין בית־המדרש אַרײַן דאַװנען. עס װײַזן זיך מײדלעך אױף דער שװעל אין טיר. אָרענטלעכע באַלעבאַטישע טעכטער קוקן פֿון די אָפֿענע פֿענצטער אַרױס, קוקןנאָך און סודן זיך: „לאהלעס חתן! לאהלעס חתן!"

מײדלעך, כּלהס שפּאַצירן אין שול־געסל. עס גײען דעם שוחטס טעכטער אין גאָלדענע קײטעלעך, װאָס זײ האָבן געקראָגן פֿון די מחותּנים.

בחורים, חתנימלעך, גײען שפּאַצירן אױף דער צװײטער זײט, אין די אַטלעסענע קאַפּאָטקעלעך, אין די זײדענע גאַרטעלעך, מיט די שװאַרצע פּאותלעך און מיט די גאָלדענע זײגערס, װאָס זײ האָבן געקראָגן פֿון די מחותּנים, חתן־מתּנות...

אין מיטן דעם געסל, װאָס איז פֿאַרהילט אין דער שטילער נאַכט, דערהערט זיך פּלוצלינג אַ קול פֿון אַ װײנענדיקער מאַמע: „מײן קינד, מײן יצחקל!" קומען זיך צולױפֿן װײַבער, מײדלעך פֿון אַלע זײַטן: „װאָס איז? װאָס איז?" — „מײן יצחק איז אַװעקגעגאַנגען נאָך בײַ טאָג און איז נאָך נישט ייִם געקומען. װײ צו מיר! מען האָט אים בײַם װאַסער געזען!" — װײנט די ייִדענע אין רואיקן געסל. אַרום שטעלן זיך צונױף קופּקעלעך און שמועסן: „דאָס װאַסער דאַרף אַ מענטש!" „דאָס װאַסער דאַרף אַ מענטש!„. . .

און שטילער, טינקעלער װערט די נאַכט, דער שבת קומט־אָן מיט רואיקע טריט און פֿאַרשפּרײט מנוחה. און דאָרט װײַט, װוּ דער הימל ליגט אױפֿן װאַסער, איז דער סוד אױסגעגאָסן, װוּ יצחקל, דער ייִדענעס ייִנגל, איז ערגעץ װוּ אַהינגעקומען.

לױפֿט די מאַמע מיט אַ געװײן צום װאַסער אַראָפּ, דאָרט צום הימל און װאַסער, װוּ זײ ליגן בײדע אױסגעגאָסן, געװױר צו װערן דעם סוד, װוּ איר קינד, איר יצחקל, איז ערגעץ װוּ אַהינגעקומען...

פֿרײטאָג־צו־נאַכטס. דעם טיש בײַ ר' יחזקאלען האָט מען לכּבוד דעם חתן געדעקט אין דער לעצטער שטוב. מען האָט אױפֿגערוקט די פֿליגל פֿון דעם גרױסן טיש, װי מען טוט עס נאָר אײן מאָל אין יאָר בײַ דער פּורים־סעודה, װען אַלע קינדער און די אײניקלעך קומען זיך צוזאַמען. מלכּהלע, די באַלעבאָסטע, האָט נישט געזשאַלעװעט קײן ליכט, זי האָט געלײענט און געװוּסט גאַנץ גוט, אַז װאָס מער ליכט פֿרײטאָגצו־נאַכט, אַלץ מער פּרנסה באַװיליקט גאָט. דער גרױסער טיש איז געװען

דאָס שטעטל

95

באַשטעלט מיט זילבערנע לײכטער, אַלט־פֿרענקישע, זעקס־רעריקע. אין שטוב האָט אַלץ געבלאַנקט, געלױכטן פֿון די ליכט. לכּבוד דעם חתן האָט מלכּהלע אַרױסגענומען דאָס זילבערנע גאָפּל־מעסער, װאָס װערט נאָר באַנוצט צו דער פּורים־סעודה, אױפֿגעשטעלט די זילבערנע בעכער. אױבן־אָן זײַנען געװען געגרײט די חלות פֿאַר ר' יחזקאלן, באַדעקט מיט אַ חלה־טישטעכל. רעכטס איז געװען געגרײט פֿאַרן חתן, די חלות פֿאַר אים זײַנען געװען באַדעקט נוּיט אַ טישטעכל, געהאָפֿטן אױף זילבער, װאָס לאהלע האָט פֿאַר איר חתן אױסגעהאָפֿטן. מלכּהלע, אָנגעטאָן אין איר װײַסן זײַדענעם קלײד מיט גאָלדענעם באַשלאַק פֿון אונטן, װאָס איז געװען געמאַכט לױט דער דעמאָלטיקער מאָדע מיט ברײטע פֿאַלדן, װאָס אײנע האָט זיך פֿאַרבלאָנדזשעט אין דער צװײטער, מיט דעם זײַדענעם שאָלעכל מיט די בלױע פֿרענדזלעך, װאָס דער מאַן האָט איר מיטגעבראַכט פֿון לײפציקער מאַרק, אין דער הױכער שבתדיקער קאָרענגאָװער הױב, איז געשטאַנען, דאָס פּנים אין אירע בלײכע אײדעלע הענט פֿאַרשטעלט, און האָט ליכט געבענטשט. לאהלע, אַן אױסגעװאַשענע, מיט שװאַרצע לאַנגע זײדענע צעפּ פֿאַרװאָרפֿן שבתדיק איבערן סאַמעט־בלױען יאַקעלע, און זעט אױס װי אַן אָרענטלעך מײדעלע, װאָס האָרכט „װאָס טאַטע־מאַמע הײסן, און װאָס גוטע, פֿרומע לײט הײסן!" — און אַ ברכה מיט הצלחה רוען אױף איר קאָפּ... זי זיצט זיך בײַ דער מאַמען, און לײענט מיט איר אין דער תּחינה:

„רבונו של עולם, מײן מיצװה פֿון ליכט־אָנצינדן זאָל אַזױ אָנגענומען זײַן, װי די מיצװה פֿון דעם כּהן־גדול, װען ער האָט די ליכט אין ליבן בית־המקדש אָנגעצונדן. אַז מײַנע קינדערס אױגן זאָלן לײכטן אין דער ליבער, הײליקער תּורה... זײערע מזלות זאָלן לײכטן אין הימל..."

די פֿענצטער זײַנען געװען אָפֿן אין געסל אַרײַן. קעגנאיבער פֿון גאָרטן האָט זיך געהערט די קװאָטשערײ פֿון זשאַבעס, און פֿון גאַנץ װײַט אין „שװאַרצן װאַלד" האָט זיך אַ ליכטל געלױכטן. אײַנגעפֿאַסט אין דער פֿינצטערער נאַכט, האָט עס אױסגעזען װי אַ פֿאַרגעסן ערגעץ שבת־ליכטל, און די זשאַבעס בענטשן דעריבער... אַ טונקעלע כמאַרע איז געהאַנגען איבערן װאַסער און אַלץ פֿאַרדעקט, נאָר פֿון װײַט, פֿון יענער זײט, האָט זיך געפֿינקלט אַ ליכטל, און ס'האָט זיך געדאַכט, אַז די אַלטע, די װײַסל, אַ גרױע באָבע, האָט זיך אױך שבת־ליכטלעך אָנגעצונדן לכבוד שבת... און פֿון אָפֿענעם פֿענצטער קומען אַרײַנצושװימען נאָטס ליבע זומערדיקע ריחות פֿון טױזנטער בליטען און געװעקטן, און האָבן זיך אױסגעגאָסן אין שטוב, געכאַפּט אַ װאָרט פֿון תּחינה, אַ שבתדיקע ברכה און צוריק אַרױס, און געשװעבט מיט דער ברכה איבער פֿעלדער

שלום אַש

און װעלדער, איבער הימל און ערד און פֿאַרשפּרײט שבת־ברכות איבער גאָטס װעלט...

ייִדן זײַנען אַהײמגעגאַנגען פֿון בית־מדרש, פֿון מנינימלעך. װער עס האָט געקאָנט, האָט אַן אורח מיטגענומען. די שבת־מלאָכים זײַנען פֿאָרױס פֿאַר די פּרינצן געפֿלױגן און האָבן זײ שלום־עליכם אָפּגעגעבן, און מנוחה פֿאַרשפּרײט. און ייִדן, דערזעענדיק די גױים, װאָס זײַנען געקומען אין זײערע װאָכעדיקע קלײדער מיט זײערע װײַבער און קינדער אױף די בענק פֿאַר די טירן און האָבן געשפּילט און געזונגען, האָבן זײ געקרעכצט, רחמנות געהאַט אױף זײ: גױים, נעבעך, זײ האָבן האָבן נישט קײן שבת!...

און דײן פֿאָלק ישראל האָסטו געטרײסט, טאַטע אין הימל! אַלץ איז עפּעס װי אױסגעלײזט געװאָרן, באַקלײדט מיט באַרמהאַרציקנײט, װי די שכינה װאָלט איר פֿאָלק ישראל אַרומגענומען, די טרערן פֿון געזיכט אָפּגעװישט, געטרײסט אים, די פּאות אים אױף די באַקן געקרײזלט, װי אַ געטרײע מאַמע געקרײזלט, חנדלעך געמאַכט, און מיט ליבשאַפֿט צו אים געזאָגט: „הבן יקיר לי אפֿרים?" — צי אַ טײערער זון ביסטו מיר, אפֿרים? אם ילד שעשועים — אָדער אַ שפּיל־קינד, כי מדי דברי בו — װאָרעם אין מײן טאָן רעדן װעגן אים, זכור אזכרני עוד — טו איך אָן אים אַלץ נאָך געדענקן, על כן המו מעי לו — איבער דעם ברומען מײַנע געדערים נאָך אים, רחם אַרחמנו נאום ד' — דערבאַרעמען טו איך מיך איבער אים — טוט זאָגן גאָט.

און גאָטס באַרמהאַרציקײט איז איבער װעלט און נאַכט געװען אױסגעגאָסן.

ר' יחזקאל איז אַהײם געקומען נאָכן דאַװענען, און אַ רעכט ביסל אורחים האָבן זיך נאָך אים נאָכגעשלעפּט.

„גוט שבת!"

„שלום עליכם, מלאכי השרת, מלאכי עליון". . .

און געזען האָט מען, װי די מלאָכים מיט זײערע צװײ װײַסע פֿליגל פֿאַרשפּרײטן מנוחה אַרום אין דער שטוב. מלכּהלע מיט דער כּלה זײַנען געזעסן בײַם טיש, װאַרטנדיק אױף קידוש, און האָבן אױסגעהאָרכט פֿון מאַן און חתן די חניפֿהדיקע רײדעלעך, װאָס די מאַנספּערשױנען האָבן די װײַבער פֿאָרגעזאָגט:

„אשת חיל מי ימצא". . .

מען זיצט בײַם טיש. ד' יחזקאל זיצט אױבן־אָן מיטן חתן קעגנאיבער דער װײַב מיט לאהלען. עס איז שטיל אַרום, נאָר דאָס װינטל, װאָס בלאָזט דורך דעם אָפֿענעם פֿענצטער, האַלט אין אײן דערצײלן... לאהלע הײבט אָלע װײַלע פּאָמעלעך אױף די אױגן און װארפֿט אָריבער אָ בליק.

דאָסשטעטל

ער, אין דער אַטלעסענער קאַפּאָטע און מיט דעם שװאַרצלעכן פּנים, איז אַזױ חנעװדיק. אָט זעט זי אױף אים דעם גאָלדענעם זײגער אין דעם זײַדענעם זשילעט, דעם זײגער, װאָס ער האָט פֿון איר געקראָגן. ער איז איר חתן... מיט אים װעט זי װױנען אין אײן שטוב... קײנער נישט, גאָר זײ בײדע... און דאָס יונגע האַרץ באַװעגט זיך אַזױ לײכט, אַזױ שטיל... דאָס װינטל הערט דעם סוד און פֿליט מיט אים דורך דעם אָפֿענעם פֿענצטער אַרױס אין דעם גראַפֿס שװאַרצן װאַלד אַרײַן, דאָרט פֿאַרן שבת־ליכטל דעם סוד צו פֿאַרטרױען...

ער זיצט שטיל, די אױגן אַראָפּגעלאָזט. װאָס קלערט ער איצט? װעגן איר, װעגן זײַן לאהלען! זי װערט רױט. דאָס איז איר חתן, אַ חתן פֿאַר איר האָט דער טאַטע מיטגעבראַכט... אַך, װען ס'װאָלט קײנער נישט זײַן, טאַטע־מאַמע װאָלטן שלאָפֿן געגאַנגען, װאָלט זי צו אים צוגעגאַנגען, שטילערהײט, עס איז דאָך איר חתן. צו אַ חתן מעג מען... װאָס, גײן?...

שאַ, דער טאַטע מיטן חתן זינגען. זײַן קול, װי עס קלינגט, װי עס הילכט, עס לױפֿט אַרױס דורך דעם פֿענצטער:

„מנוחה ושׂימחה אור ליהודים!..."

זי, די כּלה, דערלאַנגט צום טיש, שטעלט אַנידער אַ טעלער פֿאַרן טאַטעשי, פֿאַר דער מאַמעשי און פֿאַר אים...

„זאָל ער עסן געזונטערהײט..." און דאָס האַרץ קלאַפּט איבער זײַן אַקסל, עפּעס האָט איצט געמוזט פֿאַר זײַן געזיכט דורכלױפֿן...

אין מיטן עסן זײַנען געקומען צו גײן דער מהותן ר' חײם מיט דער מחותּנתטע, עס איז געקומען עוזרל, לײבל, איטעלע און הינדעלע מיט די קינדערלעך, און גלאַט קרובים און באַקאַנטע. מען האָט אָפּגעגעבן דעם חתן שלום־עליכם, געפֿרעגט אים, װי דער חזן געפֿעלט. דערנאָך איז געװאָרן אַ שמועס װעגן חזנים. אײנער האָט געזאָגט אַ שטיקל שירהמעלותל, האָט דער חתן אים אָפּגעענטפֿערט מיט אַ זמרל. דאָס גאַנצע געסל איז זיך צוזאַמענגעלאָפֿן אונטערן פֿענצטער. דער חתן האָט פֿאַרמאַכט די אױגן, די האַנט אונטער דער באַק אונטערגעלײגט און זײַן קול האָט זיך געגאָסן, האָט זיך געלאָזט אױף אַ „שטײגערל". אונטערן פֿענצטער װערט אַלץ מער מענטשן, מען שטעקט קעפּ אַרײַן. „לאהלעס חתן" — האָקן מײדלעך זיך געסודעט און מיטן פֿינגער געװיזן. די טיר האָט זיך געעפֿנט און פֿרעמדע מענטשן האָבן אָנגעהױבן אַרײַנצוגנבענען זיך, צוערשט מיט אַ ספֿקדיקן געלעכטערל אױף די ליפּן: הײסט עס, גלאַט אַזױ, און דערנאָך האָט מען זיך שױן געדריקט, די שטוב אָנגעשטאָפּט.

און עום טיש האָט מען װײן דערלאַנגט, כּוס־אױס, כּוס־אײן.

98

שלום אַש

באַלד איז אָנגעקומען ר' יצחק יודלס מיטן ברײטן „גוט־שבת!" דער עולם האָט פֿאַר אים אַ װאַרע געמאַכט. עוזרל האָט אים אױפֿן אַקסל די האַנט אַרױפֿגעלײגט און הױך געדוצט. ר' יצחק יודלס האָט נישט געװאָלט לאַנג זיצן: „דער רבי גײט קידוש מאַכן". דער עולם האָט זיך באַלד גענומען צום בענטשן. נאָכן בענטשן האָט דער יונגער עולם גענומען גײן צום רבין, און די מחותּנים, ר' יחזקאל מיט ר' חײמען, אין בית־המדרש אַרײַן, װוּ דער רב פֿלעגט לערנען יעדן פֿרײטאָג־צו־נאַכטס מיט די שטאָט־באַלעבאַטים די סדרה פֿון דער װאָך.

ר' יצחק יודלס האָט שטאַרק אָנגעהױבן בעטן, אַז ר' יחזקאל מיט ר' חײמען זאָלן לכבוד דעם חתן מיטגײן צום רבינס קידוש.

די באַלעבאַטים האָבן זיך צוערשט אַ ביסל געשעמט דורכלאָזן אַ סדרה, נאָר די קינדער און דער חתן אַלײן האָבן זיך שטאַרק אָנגעהאַלטן. ר' יצחק יודלס האָט געזאָגט: „מען מוז אײך געװינען". . .

האָבן די באַלעבאַטים, אַ ביסל מיט בושה, געלאָזט זיך נאָכשלעפּן נאָך די קינדער צום רבין.

עס איז געװען דער ערשטער פֿרײטאָג־צו־נאַכטס, װען די באַלעבאַטים האָבן זיך נישט געפֿונען אין בית־המדרש בײַם רבס סדרה.

בײַם רבין אין בית־המדרש.

אײן עדה: אין גאָטס עדה זײַנען אַלע גלײַך, סײ קינדער, סײ אַלטע, אַלע אײן נשמה, אײן בנין. אײן גאָט ליבט מען, אין אײן בית־המדרש דאַװנט מען. און די תּפֿילה איז אײנע, טױזנטער קולות פֿון אײן האַרץ. דער עולם איז צוזאַמענגעגאָסן, אַ ים שװאַרצע שטרײמלעך און שװאַרצע בערד אײנס אין אַנדערן. אַלע אױגן זײַנען אָנגעװענדט צו דעם װײַסן כאַלאַט, װאָס דרײט זיך אַרױף און אַראָפּ צװישן דעם ים שװאַרצע שטרײמלעך און מאַכט זיך אַ װעג פֿון אײן עק ביתיהמדרש צום צװײטן. דאָס איז דער רבי. זײַנע הענט זײַנען אין גאַרטל פֿאַרפֿלאָכטן. די אױגן צום באַלקן אָנגעװענדט און דער הױכער, שכינהדיקער שטערן איז אין אײן שאַרפן קנײטש; אײן מחשבה, אײן כּװנה: צו גאָט!

און גאָט איז דאָ, דאָ, צװישן דער עדה. ער האָט זיך מיט ייִדן אױסגעמישט, ער איז געװאָרן אײן חלק אין כּלל, אײן קנײטשל, אײן פֿלעמל אין דער מנורת־הכלל. די שכינה און די כּנסת־ישראל, די כּנסת־ישראל און די שכינה. בײדע פֿאַרװאָגלט אין גלות, טרעפֿן זיך צוזאַמען און דערמאָנען זיך די כּלה־צײַט. איז עס דען נישט װי צװישן אַ חתן־כּלה, װאָס עס האָט זיך בײַ זײ אַ ברוגזל געמאַכט? זײ זײַנען זיך צעגאַנגען אין פֿאַר-

דאָסשטעטל

99

שײדענע װעגן און פֿרעמדע לענדער, און איצט טרעפֿן זײ זיך אין אײנעם אין אַ פֿרעמדער סטאַנציע...

און דער רבי האָט געזונגען זײַן ליבעס־ליד צו גאָט: שיר־השירים.

נישט געזונגען האָט ער, נאָר טיף געזאָגט, מיט כּװנה. יעדער װאָרט מיט זײַן טעם און זײַן מײן

. . . „איר זאָלט גישט קוקן, װאָס איך בין אַזױ שװאַרצלעך, װאָס די זון האָט מיך אָפּגעברענט. מײן מאַמעס קינדער האָבן מיר שלעכטס געטאָן, זײ האָבן מיך געמאַכט פֿאַר אַ גערטנער־היטערין, מײן גאָרטן האָב איך נישט געהיט".

„זאָג מיר, דו, װאָס מײן נשמה האָט ליב, װוּ פּאַשעט זי, װוּ הױערט זי אין מיטאָג־צײַט?"

„אױב דו קענסט נישט די שײנע צװישן די פֿרױען? גײ נאָך די שעפּסן־טריט און זע דײנע ציגעלעך אַרוט די געצעלטן פֿון די פּאַסטוכער".

„איך בין מיר אַ בלימל פֿרן שרון, אַ רױז פֿון די טאָלן".

„אַזױ װי אַ רױז צװישן די דערנער, אַזױ איז מײן געליבטע צװישן די טעכטער".

„אַזױ װי אַן עפּל צװישן די װאַלד־בײמער, אַזױ איז מײן געליבטער צװישן די זין. אין זײַן שאָטן װעל איך ליגן, זײַנע פֿרוכטן זײַנען מיר זיס". . .

„מײן געליבטער איז געגליכן צו אַ הירש, אָדער צו אַ יונגער אינד. אָט שטײט ער הינטער אונדזער װאַנט, קקט אַרײַן דװיך דעם פֿענצטער, װאַרפֿט אױגן דורך די שפּאַלטן". . .

„ענטפֿערט מײן געליבטער און זאָגט צו מיר: מײן פֿרײנדין, מײן שײנע, קום מיט מיר!"

„װאַרעם איז, דער װינטער איז שױן אַװעק, דער רעגן איז שױן פֿאַרבײ".

„פֿעלד־בלימעלעך װײַזן זיך שױן אױף דער לאָנקע, דעם פֿױגלס צײַט איז געקומען, און דאָס קול פֿון דער טירטל־טױב הערט זיך שױן אין אונדזער לאַנד". . .

„שטײ אױף, גגײין פֿרײנדין. מײן שײנע, און קום מיט נזיר". — —— —

און דעם רבינס קול זאָגט נישט, נאָר עס באַטעמט יעדן װאָרט, גיט ייִדן צו פֿאַרשטײן דאָס זיסקײט, די צוגעבונדנקײט, די טרײשאַפֿט, װאָס עס פֿילט די כּנסת־ישראל צו דער שכינה און די שכינה צו דער כּנסתישראל.

און די עדה פֿילט עס און נײגט זיױ, װי אַ דאָרשטיק פֿעלד זאַנגען צום טריפֿנדיקן װאָלקן. די עדה כאַפּט אַ װאָרט, און עס זינגט אין די

100

שלום אַש

הערצער, עס טרײסט, אַ גרוס פֿון דער שכינה צו דער כּנסת־ישראל אין גלות.

„װאָלט איך געװען אַ פֿײגעלע אין װאַלד,

װאָלט איך צו דיר געפֿלױגן..."

און ייִדן נעמען זיך צוזאַמען, און עס װערט אײן האַרץ און אײן נשמה.

און דער רבי זאָגט די װערטער מיט אַזױ פֿיל ליבע, װי ער װאָלט אַ בריװעלע געלײענט, אַ געטרײ בריװעלע:

„איך שלאָף, און מײן האַױץ איז װאַך. זײ שטימע פֿון מײן געליבטן ק'לאַפּט אין טיר: עפֿן מיר, מײן שװעסטער, מײן פֿרײנדין, מײן טײבעלע, מײן קאָפּ איז פֿול געװאָרן מיט טױ, מײַנע לאָקן מיט נאַכט טראָפּן".

„כ'ונאָב אױסגעטאָן מײן העמדל, װי אַזױ קען איך עס אָנטאָן? כ'האָב אָפּגעװאַשן מײַנע פֿיס, װי אַזױ קען איך זײ פֿאַרשמוצן?". . .

„האָט מײן געליבטער די האַנט אױסגעשטרעקט פֿון שליסל־לאָך, האָבן מײַנע געדערים נאָך אים געטאָן ברומען.

„האָב איך מיך אױפֿגעהױבן צו עפֿענען מײן געליבטן, און מײַנע הענט טוען מיר טריפֿן, און מײַנע פֿינגער מיט מירוס די קליאַמקעס שמירן.

„איך האָב אױפֿגעעפֿנט מײן געליבטן, נאָר מײן געליבטער איז שױן לאַנג געװען אַװעק. די נשמה איז אים אױסגעגאַנגען אין זײַן רעדן. האָב איך אים געזוכט און כ'זזאָב אים נישט געפֿונען. האָב איך אים גערופן, האָט ער מיר נישט געענטפֿערט.

„האָבן מיך געטראָפֿן די, װאָס דרײען זיך אין שטאָט אַרום, האָבן זײ מיך געשלאָגן, האָבן זײ מיך געבײלט, האָבן זײ מיר די קלײדער אַראָפּגעצױגן, די מױערן־היטערס" — — —

פּלוצלינג האָט דער רבי אױפֿגעהערט צו זאָגן. ער האָט זיך איבערן בית־המדרש געדרײט, קײן װאָרט נישט גערעדט, װאָס־אַ מאָל מער די אױגן אױפֿגעריסן און געקוקט אױפֿן באַלקן און דער שטריך אין שטערן האָט זיך אים אַלץ טיפֿער געשניטן, אױף חסידים איז געפֿאַלן אַ ליבע אימה, װאָס האָט אַלע אין אײנעם צוזאַמענגענומען און געהאַלטן.

פּלוצלינג האָט זיך דער רבי געגעבן אַ כאַפּ אױף און מיט גרױס פרײד, װי עס װאָלט עפּעס פֿאַר אים פלוצלינג אַנטפּלעקט געװאָרן, האָט ער געגעבן אַ געשרײ אױס

„שלום עליכם, עליכם שלום, מלאכי השרת, מלאכי עליון". . .

און עס איז געװאָרן צװישן עולם, װי עס װאָלטן אַרײַנגעפֿאַלן טױזנטער מלאכים פֿון הימל. די מלאכי־השרת האָבן זיך אױסגעמישט מיטן

דאָסשטעטל

101

עולם חסידים בײַם רבין אױף שבת, אַלטע באַקאַנטע, משלנו, און מען האָט זיך בײַ די גאַרטלען אָנגענומען, געפֿרײט זיך אײנער מיטן צװײטן:

„שלום עליכם, מלאכי השרת!". . .

און דער עולם האָט זיך טיפֿער געלאָזט, אײנער אין צװײטן, אײנער אין אַנדערן, מיט גדולה, מיט שבת־שׂימחה, מיט אײן אַחדות, מיט אײן ליבשאַפֿט

„שלום עליכם, מלאכי השרת!"

און דער רבי איז אַרײַן צװישן עולם, אױסגעמישט זיך מיט דער עדה, צוזאַמענגענוגהען זין" בײַ די הענט, און מיט גרױס גדולה, אַלע אין אײן קול

„בואכם לשלום!"

פּלוצלינג איז דער רבי ױײטער שטיל געװאָרן און געבליבן שטײן אין מיטן שטוב, די אױגן אַלץ צום הימל אָנגעװענדט, װי זײ װאָלטן פֿון אױב,י עפּעס געשעפּט, געפֿאָרשט. די הענט האָט ער טיפֿער אין גאַרטל פֿאַרקניפּט, און איז לאַנג געשטאַנען, זיך נישט אַ ריר געבג) יקן. מיט אַ מאָל האָט ער זיך װידער געגעבן אַ כאַפּ, אַװעק אין אַ באַזונדער װינקל צװישן דעם אָרון און דער װאַנט, געבנדיק אַ בײג אײן דעם קאָפּ אין װינקל,און איז געבליבן שטײן פֿאַרטיפֿט אין זיך אַלײן, און האָט עפּעס װאָס אין דער שטיל געזאָגט... דערנאָך האָט ער זיך פאַמעלעך אָנגעהױבן צו שאָקלען, און עס האָט זיך געגאָסן אַן װערטער אַ שיל־פֿליסנדיקע תּפֿילה. פֿון צײַט צו צײַט אָט ער מינן דעױ האַנט ציגעמאַכט, װי עװואָלט װאָלט דערמיט געװאָלט װגס באַטעמען, אױסזינגען, או'טזאָגן, או, באַל,י איז ער װײַטער געבליבן שטיל פֿאַרטיפֿט.

דער עולם אַרום, כװאַליעס קעפּ, איבער כװאַליעס קעפּ, איז שטיל פֿאַרזונקען געװאָרן אין אַ מתיקותדיק שװײַגן, און אַ ליבע, זיסע אימה האָט אַלץ אַרומגענומען, און ייִדן האָבן זיך אָנגענומען בײַ די הענט, און זײַנען דערציטערט געװאָרן װאַרטנדיק.

נאָר פּלוצלינג האָט זיך דער רבי אױפֿגעכאַפּט און מיט גרײט חדוהקײט האָט ער זיך געװענדט צום עולם:

— צום קידוש!

זײַן פּנים האָט געלױכטן, װי די שכינה װאָלט עס באַקושט און באַהײליקט. פֿון זיך האָט עס אַ װאַרעמקײט געשיקט און אַלע, אַלע צו זיך און אין זיך אַרומגענומען.

דער עולם האָט אַ װעג געמאַכט. אין דער טיר האָט זיך געװיזן אַ צוג װײַבער, מיט דער רביצין אין מיטן. פֿון איר הױכן גלאַנצנדיקן שטערן האָט דער שטערנבאַנד, באַפּוצט מיט בריליאַנטן, גאָלד און פּערל, אַראָפּ-

שלום אַש

געשײַנט מיט אַ שבת־מלכותדיקן גלאַנץ און אַרום פֿאַרשפּרײט דאָס מלכותדיקײט און געזאָגט: „גוט שבת!" די גרױסע בריליאַנטן פֿון די לאַנגע אױרינגלעך, פֿון הינטער דער שבת־הױב, װי גרױסע שבת־טראָפּן, און די שנירלעך פּערל, װאָס זײַנען געװען פֿאַרצױגן איבער דעם האַרץ אױף דעם זײַדענעם קלײד, װי פֿאַרגליװערטע, אומשולדיקע טרערן, האָבן באַשײנט, האָבן באַגלאַנצט דאָס מלכותדיקײט. איבער דעם שבת־מלכותדיקן געזיכט איז געװען אױסגעגאָסן דער ייִדישער שטאָלץ, דער ייִדישער חן. אַרומגערינגלט פֿון די שניר און די טעכטער, איז זי צו צום טיש. די זײדענע קלײדער האָבן נאָכגעשאָרכט, די בריליאַנטן און פּערל האָבן די אױגן פֿאַרבלענדט און דרך־ארץ פֿאַרשפּרײט.

דער רבי האָט גענומען דעם הײסן זילבערנעם בעכער, פֿול אָנגעגאָסן מיט װײן און האָט קידוש געמאַכט: „ױברך אלהים את יום השביעי ױקדש אותו — און גאָט האָט געבענטשט דעם זיבעטן טאָג און האָט אים געהײליקט".

און דער רבי האָט אים געהײליקט. די קדושה האָט צװישן עולם איבער די קעפּ אַרומגעשװעבט, זי איז אַרױס דורך דעם אָפֿענעם פֿענצטער אין גאָטס פֿאַרסודעטער װעלט אַרײַן, און אַלץ, אַלץ, די גאַנצע װעלט פֿון װאָכעדיקן געהױבן, דערהײכט און פֿאַרשבתט.

אין געלל איז שױן פֿינצטער. די שטערן, טיף אײַנגעזעצט אין טיפֿן בלױען הימל, זעען־אױס װי שבת־ליכטלעך, װאָס גײען אױס אין אַ ייִדישער שטוב, װען דער עולם איז אַרום טיש בײַ די מעשׂה־ביכלעך אײַנגעשלאָפֿן. דאָ און דאָרט האָט נאָך אין אַ פֿענצטער געברענט אַ שבתליכטל, געהאַלטן בײַם אױסגײן, און פֿון אָפֿענעם פֿענצטער האָט זיך נאָך געהערט אַ פֿאַרשלאָפֿן, אױסגײענדיק זמירות. דעם רבינס קידוש האָט זיך אױסגעשפּרײט אין אַלע פֿיר עקן װעלט, צװישן נאַכט, הימל און ערד, און איז פֿאַ־שלאָפֿן געװאָרן פֿאַר מתיקותדיקײט... װײַט אין דער גאַס האָבן זיך געהערט טריט פֿון די ייִדישע שומרים, װאָס האָבן בײַ נאַכט דאָס שטעטל געהיט, אַז מען זאָל עס נישט אונטערצינדן...

פֿון דעם רבינס אָפֿענע פֿענצטער האָט דאָס זינגען הױך, ברײט און װײַט אין דער גאַס זיך אַ װעג געמאַכט.

צװײ װײַסע בערד, צװײ װײס־גרױע קעפּ האָר, האָבן זיך אין דער טונקעלער נאַכט געװײסט. געװען זײַנען עס ר' יחזקאל און ר' חײם, צוריקגײענדיק פֿון רבינס קידוש.

דאָס שטעטל

פֿון דעם בית־המדרשס פֿענצטער האָט נאָך אַרױסגעדרונגען אַ קלײן, פֿאַררױכערט ליכטל, און אַ האַלב פֿאַרשלאָפֿן קול פֿון גאַנץ פֿאַרשלאָפֿענע ייִדן האָט זיך געלאָזט העױן.

זײ זײַנען אַרײַן אין בית־המדרש.

בײַם טיש װאָס איז שױן קױם באַלױכטן פֿון אַן אױסגײענדיקן לאָמפּ, זיצט דער רב, אַרום אים באַלעבאַטים, פֿאַרמאַטערט פֿון אַ גאַנצער װאָך אַרבעט, און לערנט מיט זײ די סדרה פֿון דער װאָך:

— ואתחנן אל וז' בעת ההיא לאמור: „האָב איך מיך געבעטן בײַ גאָט אין יענער צײַט, אַזױ צו זאָגן".

אַ גרױס דעמפּיקײט האָט געדריקט צװישן דעם קלײנעם, האַלבפֿאַרשלאָפֿענעם עולם.

צװישן עולם האָט דער הױכער בלינדער לײב שוסטער אַרױסגעשטאַרט, און הױך אױפֿן קול צוגעשנאָרכט...

די באַלעבאַטים האָבן זיך פֿאַרשעמט.

קאַפּיטל אַכמ

צומאָרגנס

שבת אין דער פֿרי. די זון גײט אױף אין הימל, איבערן שטעטל ציט זיך דער ליכטיקער טאָג. אַלײן װערט עס טאָג, פֿון שטעטל העלפֿט קײנער נישט צו. די געװעלבער זײַנען פֿאַרמאַכט, פֿאַרהאַקט, עס װעקט זיך קײנער נישט. קומט אַ פּױער אין גאַס אָנצופֿאָרן מיט זײַן פֿור, זעט עס קײנער נישט אָן. ער שטעלט זיך אָפּ די פֿערד פּאַשן און „האַלט שבת" אין מיטן גאַס... װוּ־נישט־װוּ און װען־נישט־װען װײַזט זיך אַ ייִד אַ באַלעבאָס פֿאַר דער טיר, אין אַ פּאָר רײן געװאַשענע גאַטקעס, און גענעצט פֿראַנק־און־פֿרײ אין דער װעלט אַרײַן. דאָרט גײט אַ ייִד, אַ חסיד, צוריק פֿון מקװה און טראָפּנס װאַסער רינען אים פֿון די נאַסע פּאות אױף דים פֿריש־געװאַשענעם קאָלנער פֿון העמד, װאָס פֿאַרלײגט זיך מיט אַ באַזונדער באַלעבאַטישקײט איבערן קאָלנער פֿון פּאַלטאָ. אין מיטן מאַרק װײַזט זיך פּלוצלינג אַ הױכער, דאַרער ייִד, מיט אַ לאַנגער ברײטער באָרד, און עפֿנט אַ גרױס מױל אױף און ציט אױס װי אַ לאַנגן שנור

— אין שו—ל—לאַ—ר—ייִן!

הײבן זיך אָן װײַזן ייִדענעס אין װײס געפּרעסטע ספּאָדניצעס, לױפֿן־צו און קלאַפּן אין לאָדן אַרײַן: שרהלע, מען האָט שױן גערופֿן! האַקן זיך פּרענטעס־אײזן, עפֿענען זיך לאָדן, און עס װײַזן זיך װײַסע שלאָף־מיצן פֿון די אױפֿגעעפֿנטע פֿענצטער. קוקן צום שטאָט־זײגער, װאָס איז אױפֿן טורעט פֿון ראָט־הױז: װי שפּעט איז?

הײבן זיך אָן צו װײַזן אױסגעפּוצטע װײַבער. ייִדישע קינדער האָבן ליב צו סטראָוען זיך פֿון אײן שבת צום צװײטן; אין אַלעם שענסטן, װאָס אַ ייִדענע האָט, װעט זי זיך אין דעם אױסצירן צו װײַזן זיך אין גאָטס הױז. דעמאָלט, פֿלעגן זײַן די ברײט־זײדענע קלײדער, װאָס האָבן זיך אָנגעהױבן פֿון אױבן שמאָל און זײַנען װאָס ברײטער אַראָפּגעגאַנגען, אַזױ אַז די ייִדענע האָט אױסגעזען, גלײַך זי װױנט אין דער קלײד מיט אַ האַלב טוץ קינדערלעך. מען פֿלעגט ליב האָבן צו סטראָיען זיך אין קאָראָנקעס; ירושות פֿלעגט מען זיך איבערלאָזן פֿון מאַמע צו טאָכטער, רעכטע קאַלישער קאָראָנקעס. יעדער קאַפֿטאַנדל איז אַרום די אַרבל און

דאָס שטעטל

בײַם האַלדז־מױל געװען באַהאָפֿטן מיט ברײטע, זײדענע קאָראָנקאָװע פריזקעס. און אױפֿן קאָפּ אַזאַ מין האַלב קאַפּעלושל, צװײ בלימלעך אױפֿגעצױגן אױף צװײ דראָטן, אױפֿגעפּוצט אין דער הײך, און אַרימגעהילט מיט אַ טערקישן טוך, װאָס מען פֿלעגט עס רופֿן „שול־טוך". יונגע װײַבלעך פֿון דער הײַנטיקער װעלט פֿלעגן טראָגן קראַגנדלעך מיט לאַנגע צװײ שפּיצן און פֿאַרבונדן מיט אַ לײפּציגער זײדן שאַלעכל: אין די צװײ אױסגעהאָפֿטענע שפּיצן פֿון שאַלעכל זײַנען געװען פֿאַרשלײפֿט אין אַ ברײטן שלײף איבערן האַרץ. דאָס פֿלעגט זײער פּאַסן און פֿאַראײדעלן דאָס װײַבלעכע געשלעכט. און אױף דעם גלאַטן שײטל אַזאַ מין קאַפּעלוש פֿון שװאַרצע קאָראָנקעס מיט אַ לאַנגן, שװאַרצן פֿעדער, װאָס איז געװען פֿאַרבונדן מיט זײדענע צװײ בענדער איבערן האַלדז. מײדלעך, אָנגעטאָן שױן אין די שבתדיקע אָפּגעגלאַנצטע קאַמאַשלעך, אין די װײַסע אונטערקלײדער, שטײען אין די טירן, אין די פֿענצטער איבער דער גאַנצער גאַס, און מען קוקט נאָך. די אױסגעפּוצטע פֿילן, אַז זײ גײען אױפֿן פּאַראַד, גײען זײ פּאַמעלעך, מיט אַ מינעלע און אַ חנדל, װײסן, אַז הונדערט אױגן קוקן איצט אױף זײ, באַטראַכטן אַלע זײערע מינעס, יעדער באַװעגונג, און אַלץ װאָס איז אױף זײ, װערט אָפּגעװױגן און אָפּגעמאָסטן אין הונדערטער מײלער... די ייִנגלעך פֿאָראױס, טראָגנדיק דער מאַמע, אָדער דער מומע דאָס סידורל מיט דער תּחינוק, פֿאַרבונדן אין אַ נאָז־טיכל. עס האָבן זיך געלאָזט ייִדן, באַלעבאַטים, אין שבתדיקע קאַפּאָטעס, אין רײנע שטיװל, מיט די קעלנער קון די געװאַשענע העמדער. טײל אין טלית אָנגעטאָן, נאָך טײל האָבן די ייִנגלעך די טליתים מיט די חומשים נאָכגעטראָגן. עס האָבן זיך געלאָזט חסידים אין אַטלעסענע קאַפּאָטעס און שטרײמלעך און װײַסע געפּרעסטע קראַגנדלעך מיט זײדענע שניפּסלעך, װאָס עס האָט צו װיסן געגעבן פֿון באַלעבאַטישקײט אין דער הײם; טײל אין מקװה, טײל פֿון דער מקװה. די גאַס איז װאָס אַג,אָל באַלעבטער געװאָרן, הײמישער און שבתדיקער, די. זון האָט זיך ליכטיק צעגאָסן איבערן הימל, אַ פֿרישע, אַ ליכטיקע, אַ נײע, אָנגעקומען אױף שבת. און זי האָט באַגאָסן מיט ליכט אײן רײ הײזער, און די צװײטע זײַט איז אין שאָטן געלעגן. און אױף די בלעטער פֿון די בליענדיקע בײמער פֿאַר דער טיר האָט זיך נאָך דער נאַכט־טױ אױפֿגעהאַלטן.

נאָר די שול איז נעבעך געשטאַנען װיסט, אַ חורבן, און אַרומגעצױמט מיט ברעטער, אַ קבֿר פֿון אַ שול... און די אײנציקע װאַנט, װאָס איז נאָך שטײן געבליבן נאָך דער שרפֿה — אַ „כּותל מערבי", אַ מצבה אױף אַ שול. און ייִדן גײען דורך, קרעכצן און גײען דאַװענען אין ביתהמדרש אַרײַן.

שלום אַש

אין בית־המדרש האָט מען שױן געדאַװנט. דער שול־חזן האָט זיך אָנגעגרײט נײע „שטיקלעך" פֿאַרן עולם, װאָס קומט צום רבין. דער חזן, אַרום די משוררים, די ייִנגלעך, די קװיטשערלעך, װאָס אַ גאַנץ יאָר טוען זײ זיך אין די גאַסן אַרונזװאַלגערן, קײנער קוקט נישט אױף זײ, הײַנט מיט אײן מאָל זײַנען זײ גרױס געװאָרן, מאַכן פֿרײלעך, מאַכן װײנען דעם עולם, אין טראָגן זײער געבעט אין הימל אַרײַן... בײַ דער טיר שטײען די „מבינים", דער הענטשקע־מאַכער מיטן געשױרן בערדל און חבֿרה, און קריטיקירן, דרײען מיט די נעז פֿון צײַט־צו־צײַט, טאָפּן מיט די פֿיס, פֿאַרהאַלטן זיך די אױגן, און מיט אַ מאָל גיבן זײ אַ פֿאַרדרײ דעם קאָפּ, האָרכן זיך אײן: אָט... אָט!... ר 'יחזקאל מיטן חתן זײַנען געקומען אַ ביסל שפּעטלעך, נאָר עס פּאַסט אַזױ פֿאַר אַ חתן, פֿאַר אַ חסיד. מען האָט אים מכבד געװען מיט מפֿטיר, װײַבער האָבן פֿון דער װײַבערשער שול אַראָפּגעקוקט און אײַנגעהאָרכט זיך, װי דער חתן זאָגט דעם מפֿטיר.

נאָכן דאַװענען האָט ר' יחזקאל אַהײמגעבעטן דעם עולם אױף קידוש. אַלע באַלעבאַטים האָט מלכּהלע פֿאַרהאַלטן אין אַ צװײטער שטוב איבערצוּװאַרטן די פֿיש, ביז חסידים װעלן קומען. איז געקומען עוזרל מיט ר' יצחק יודלס און מיט זײערע מענטשן, מען האָט אָנגעהױבן צו כאַפּן, צו רײַסן, נישט געװוּסט, נישט װען, נישט װוּ, אַװעקגעשטופּט די באַלעבאַטים. חסידים האָבן אַ גרױס גערודער געמאַכט, אַלע אין אײנעם, יונג און אַלט, געשטופּט זיך, געשטױסן זיך, געכאַפּט, אױסציענדיק די הענט, װאָס מען האָט דערלאַנגט צום טיש. מלכּהלע האָט נאָר געקװאָלן פֿון נחת: אין איר שטוב חסידים, למדנים, ר' יחזקאל איז אלײן אױך אַ חסיד געװאָרן. חסידים האָבן אים געכאַפּט אין קאָן אַרײַן, געקלאַפּט אים אין די פּלײצעס. מען האָט אָנגעהױבן צו זינגען, עס איז פֿרײלעך געװאָרן. מלכּהלע האָט געטײלט פֿיש. דער עולם האָט זיך געזעצט צום טיש, פֿון דער גאַנצער שטאָט האָט מען אָנגעהױבן צו ברענגען פֿאַרן חתן „קוגעל": „די מאַמע שיקט קוגעל פֿאַרן חתן" — האָבן די מײדלעך געזאָגט, אַרײַנברענגנדיק עפּעס אין אַ טעלער, פֿאַרשטעלט מיט אַ צװײטן און מיט אַ סערװעטל אַרומגערינגלט.

— אַ שײנעם דאַנק — זאָגט די מאַמע — אם ירצה השם, אַז דײן חתן װעט זיצן בײַם טיש, װעט מען מיט פֿלאַשן װײן אָפּשיקן — האָט געקלונגען דער ענטפֿער פֿון דער באַלעבאָסטע.

דער טיש איז געװאָרן פֿאַרשטעלט מיט פֿאַרשײדענע קוגלען, און לױט דעם קוגל האָט מען דערקענט די באַלעבאָסטע. אַ באַלעבאַטישער לאָקשןקוגעל — פֿון אַן אַלטער באַלעבאָסטע, װאָס פֿירט זיך אױפֿן אַלטן שטײגער

דאָס שטעטל

אַ געלײגטער קוגעל מיט אַ סך ראָזשינקעס און געפֿילעכץ — פֿון אַ הײַנטװעלטיקער „מאַדאַם", אַ האַלבער שטרודל שױן; אַ טרוקן־מעליקער קוגעל, גוט דורכגעפּרעגלט מיט שמאַלץ, מיט װינציק ראָזשינקעס, נאָר אַ סך פֿעפֿער — פֿון אַ חסידישן טיש קומט ער אַראָפּ...

אין דער גאַס איז לעבעדיק, פֿרײלעך, דער עולם זיצט נאָך בײַ די טישן, פֿון טײל פֿענצטער הערט זיך דער יום־מנוחה — טײל באַלעבאַטים זײַנען אײַנגעשלאָפֿן אױף די סידורים, בײַם בענטשן. דער יונגער עולם, אָדער די חדר־ייִנגלעך, גנבענען זיך אַװעק פֿון טיש, לױפֿן אַרױס פֿאַרן בענטשן אױף דער גאַס אַרױס, אַרױף דעם באַרג, װאָס איז הינטער דער שטאָט, שפּאַצירן מיט מײדלעך...

און דער שבת איז אױפֿן באַרג, דאָס שטעטל שלאָפֿט זיך געשמאַק, אונטער דער מאַמעס פֿאַרטוך — די מנוחה פֿון שבת. און חדר־ייִנגלעך האָבן זיך אױף דעם באַרג פֿאַרקליבן, אױף דעם שפּיץ באַרג שטײען יונגען און קוקן דורך די פֿױסטן אױפֿן שטעטל, מרגלים הײסט עס, שפּירן אױס דאָס אָרט מיט שפּאַקטיװן, באַרג־אַראָפּ גליטשן זיך ייִדישע קינדער אײנס נאָכן אַנדערן, אײנס נאָכן אַנדערן, און צערײבן די שבתדיקע קאַפּאָטקעלעך מיט די שבתדיקע שטיװל. װײַבער גײען שפּאַצירן אױפֿן װעג, פֿאַרן באַרג, און שטעלן זיך אָפּ, שרײען אױף דעם באַרג אַרױף: „נחום, די שבתדיקע קאַפּאָטע! חײם, גײסט אַראָפּ, דו גײסט?" חבֿרה הערן נישט און גליטשן זיך װײַטער אײנס נאָכן אַנדערן באַרג אַראָפּ. באַלד שרײט אַ ייִנגל: „דער רבי גײט, דער רבי!" און חבֿרה מאַכן פּליטה, װײַט אַװעק...

און דאָרט װײַט, אונטערן באַרג, ציט זיך דער װעג אַװעק. אָט װײַזט זיך דאָס װאַסערל, װאָס טײלט דאָס שטעטל דורך, דאָרט איז די װאַסערמיל, דאָס ראָד קלאַפּט אין װאַסער, און עס פּאַטשט פֿון דער װײטן, און דאָרט, נאָך דער װאַסער־מיל, גײען בית־המדרש־בחורים װײַט אױפֿן װעג שפּאַצירן...

נאָכן טיש בײַ ר' יחזקאלן. ר' יחזקאל, װי דער דרך פֿון אַ באַלעבאָס אום שבת, איז אַרונטערגעקראָכן אונטער דער דעק, מלכּהלע האָט דאָס זעלבע געטאָן.

לאהלע, אָנגעטאָן אין אַ שבתדיק קלײדל און אַ װײס שירצל, איז אַרײַן אין סאַלאָן און, װי אַ הײַנט־װעלטיקע כּלה, האָט זי זיך בײַם פֿענצטער אַנידערגעזעצט, לײענען אַ מעשׂה־ביכל. „ער" האָט זיך איבערן סאַלאָן געדרײט אַהין און צוריק, שױן אַ ביסל דרײסטער, צוגעװױנטער.

שלום אַש

מען האָט זיך געפֿילט „אונדזער", כאָטש מען האָט נאָך קײן רעכט װאָרט צװישן זיך ניט געהאַט גערעדט. זי האָט װײַטער געלײענט און זײַן בײזײַן האָט שױן נישט געשטערט, נישט געשעמט; מען האָט ז ייִ דאָך פֿאַר חתן־כּלה געמאַכט. זי האָט גאָרנישט גערעדט, נאָר געפֿרײט זיך, אינעװײניק זיך עפּעס געפֿרײט אין האַרצן: עס איז אירס, פֿאַר איר אַ חתנדל. און זי האָט אין האַרץ זײַנע טריט געצײלט. זײ האָבן ס'מאָל נישט געקוקט אױף זיך, טײל מאָל האָבן זײ פֿון זיך די אױגן נישט אַראָפּגענומען, מען טאָר דען נישט? נאָר רעדן האָבן זײ נישט געהאַט װאָס צו רעדן, זײַנען זײ שװײַגעדיקערהײט אין שטוב געװען.

— װיל אַברהמל אפֿשר זאָדע־װאַסער טרינקען? — האָט זי אים פּלוצלינג אַ פֿרעג געטאָן, שױן דרײסטער אַ ביסל.

— אַ שײנעם דאַנק — האָט ער איר אָפּגעענטפֿערט.

האָט זי אים אַ גלאָז זאָדע־װאַסער דערלאַנגט, פֿאַר אים אַנידערגעשטעלט נעענטער צוגערוקט, האָט ער דאָס גלאָז אין דער האַנט גענומען, און האָט הױך אַ ברכה געמאַכט. האָט זי געפֿילט, װי די ברכה קערט זיך שױן מיט איר אָן, האָט זי אין דער שטיל „אָמן" אָפּגעענטפֿערט. איז איר עפּעס אַזױ גוט געװען, װי זי װאָלט בשותּפֿות מיט אים די ברכה געמאַכט...

זײַנען זײ װײַטער שטיל געװאָרן. ער האָט זיך װײַטער אין דער שטוב געדרײט אַהין און צוריק. ער האָט איר געװאָלט דערצײלן די מעשׂה פֿון לאָװיטשער בחור, פֿון זײער בית־המדרש, האָט ער זיך דערמאָנט, אַז זי איז אַ מײדל, פֿון װאַנען װײסט זי פֿון אַזעלכע זאַכן? האָט זי אים געװאָלט דערצײלן פֿון אירע חבֿרטעס, — איז ער אַ ייִנגל. האָבן זײ געשװיגן, נאָר געפֿילט, אַז עס איז זײ גוט אין אײנעם, עפּעס זײַנען זײ זיך בילע חתן־כּלה, און װײַטער — פּטור...

און פֿון דרױסן האָט די שבת־זון דורכן אָפֿענעם פֿענצטער אַרײַנגעשײַנט, אַרױפֿגעגאָסן ליכט אױפֿן שױבן־שענקל און באַלױכטן די זילבערנע לײכטער מיט די גלעזער. פֿון אָפֿענעם פֿענצטער, פֿון װאַנען דער פֿולער בױם בלעטער שאָקלט זיך אַרײַן, האָט זיך געהערט דאָס געלעכטער, דאָס אַרומלאָבעסן פֿון די יונגען, װעלכע זיצן אױף דער באַנק פֿאַר זײערע פֿענצטער, און דאָ, און דאָרט שפּאַצירן אױסגעפּוצטע מײדלעך אין דער גאַס און װאַרפֿן אַרײַן אױגן אין פֿענצטער און װילן כאַפּן אַ בליק אױף לאהלעס חתן.

פּלוצלינג װערט אַ טומל, אַ געלױפֿיק געשרײ הילכט פֿון דער װײטן: אין דער גאַס װערט אַ געלױף, מען כאַפּט זיך פֿון די בענק אױף, און מען לױפֿט ערגעץ־װוּ אין געסל אַראָפּ. פֿון די אַרױסגענײגטע לײ-

דאָס שטעטל

109

לעכער, װאָס הענגען איבער די פֿענצטער, װײַזן זיך שלאָף־מיצן; אױף שװעל און טירן װײַזן זיך װײַסע ספּאָדניצעס, קעפּ אין טיכער פֿאַרהילטע, און מען קוקט... און דאָס געלױפֿעניש, שװאַרצע קעפּ, װײַסע האַלקעס, קינדער, ייִנגלעך, מײדע'עך, אײנער נאָכן צװײטן — קומען אָן נעענטער אין געסל אַרײַן. צערזיצטע ייִנגלעך, פֿון די פּנימלעך גיסן זיך אַנגסטן שװײס, קומען אָן צו לױפֿן, שרײענדיק הױך: „געכאַפּט, געװאַלד, מען האָט זײ געכאַפּט!" די „לװיה" קומט אָן אין דער גאַס. אין מיטן דער קעפּיקער מאַסע ייִדן און װײַבער פֿירט מען ר' יחזקאלס פֿערדס- יונג, נאָטע. אױ! דאָס זעלנערישע היטל אַרונטערגעריסן, אױסגעריסענע האָר, רױטע, אױסגעריסענע אױערן, און װער עס האָט האָט אַ האַנט, אַ פֿוס, פּאַטשט, קלאַפּט, צופּט. און ער האָט זיך אָפּגעגעבן אַ קקרבן תּמעװאַטע, װי ער װאָלט אַלײן נישט פֿאַרשטאַנען, װאָס דאָס איז. פֿון דער צװײטער זײַט — יענטעלע, מלכּהלעס דינסט. דאָס טוך אַרונטערגעריסן, די האָר צעפּלאָשעט, דער קאַפטן צעריסן. זי באַהאַלט דאָס רױטע פּנים צװישן די רױטע, גראָבע הענט. אַ ייִדענע גײט נאָך נאָך איר און קלאַפּט איר נאָכאַנאַנד מיט די פױסטן אין קאָפּ אַרײַן: „נחת האָב איך דערלעבט פֿון דיר, נחת!" און מען פירט דאָס פּאָרפֿאָלק פֿאַר יחזקאלס פֿענצטער. און די גאַנצע גאַס אין אײן קול: „געכאַפּט, געװאַלד, געכאַפּט!..." ר' יחזקאל כאַפּט זיך אױף אין דעם שלאָף־ראָק מיט די לאַצן און גײט אַרױס: פּאַטשן!...

— געװאַלד, אַן עברה!

אונדזער חתן־כעה האָבן זיך פֿאַר בושה באַהאַלטן, װוּ דער פֿעפֿער װאַקסט...

דאָס געסל נאָכן מיטאָק האָט געלערנט. פֿון יעדן פֿענצטער זײַנען אַנדערע קולות אָנגעקומען צו שװימען. ר' יחזקאל, װי אַ ייִד אַ באַלעבאָס, האָט זיך פּשוט אַנידערגעזעצט, װי זײַן שטײגער, צוערשט די סדרה אָפּגעלײענט, דערנאָך האָבן זיך אָנגעהױבן די אײניקלעך צו שיטן, ר' יחזקאל האָט פֿאַרהערט די סדרה, די באָבע האָט געטײלט שבת־אױבס, אַ באַרנע מיט אַן עפּל אן.ןאַ האַנט אַגרעס, און האָט געקװאָלן פֿון נחת.

דער חתן איז געזעסן און געלערנט בײַ דער צװײטער זײַט טיש, הױך, הױך אױפֿן קול, אין דער לאַנגער גמרא, גערעדט צו זיך, געקריגט זיך מיט זיך, און זיך אַלײן איבערגעבעטן. באַלד האָט ער זיך געגעבן אַ לאָז אַװעק און ערגעץ־װוּ פֿאַרבלאָנדזשעט געװאָרן, און װאָס אַ מאָל זיך טיפֿער און טיפֿער פֿאַרטיפֿנז. ר' יחזקאל אָיז פֿאַרשעמט געװאָרן מיט זײַן אָרעם חומש פֿאַר דער גרױסער גמרא, פֿאַר דער הײליקער גמרא... אין זײַן שטוב, אונטער זײַן באַלקן קריגן זיך אַרום אַזעלכע גרױסע תּנאים, אַבײַ און רבא, װי שײן איז דאָס, װי גוט איז דאָס!

שלום אַש

פֿאַר דער טיר זײַנען געזעסן אױף די שטולן מלכּהלע מיט דער מחותּנתטע, די שנור און די טאָכטער, אין זײדנס, אין סאַמעטן, אין די גאָלדענע קײטן, און האָבן זיך אין דער גאַס צוגעקוקט צו די שפּאַציר־גײער.

און די זון ציט פּאַװאָליע מיט רואיקע, שבתדיקע טריט אַרונטער אונטערן שטעטל. ייִדן גײען אַהײם שלש־סעודות עסן, גײען צוזאַמען און שמועסן צװישן זיך. עס גײען די װײַבער שבתדיק אָנגעטאָן מיט קינדערלעך, קינדערלעך און קינדערלעך אָן עין־הרע... װאָס רײַסן די מאַמעס בײַ די פֿאַרטיכער: „שבת־אױבס! שבת־אױבס!" די װײַבער מאַכן זיך נישט הערן, שפּאַצירן רואיק, און פֿון אָפֿענעם פֿענצטער קלינגט אַרױס דעם חתנס קול און מאַכט זיך ברײט זײַן װעג, און פֿאַרשבתט דאָס געסל; די דורכגײענדיקע שטעל זיך אָפּ אױף אַ װײַלע: דער חתן לערנט! דער חתן לערנט!

לאהלע האָט זיך אין דער שטיל מיט איר גאָלדענער קײט געשפּילט: איר חתן לערנט, איר חתן...

ס'איז שױן פֿינצטער געװאָרן. דאָ און דאָרט האָבן שױן פֿון די פֿינצטערע פֿענצטערלעך ליכטלעך אָנגעהױבן אַרױסצודרינגען און באַלױכטן דאָס פֿינצטערניש װאָס איז אין שטוב. פֿון גאַנץ װײַט קומט אין געסל אָנצואשװימען אַ פֿאַרגעסענער ניגון, געזונגען בײַם רבינס טיש צו שלשסעודות, און שװימט דורך דאָס געסל אין אַן אַנדער װעלט אַרײַן. אַ בענקעניש פֿון באַהאַלטענע פֿעלדער האָט געטוליעט דאָס געסל. געװעלבלעך האָבן זיך געעפֿנט, און װוּ־נישט־װוּ און װען־נישט־װען איז אַ ייִדענע, אין אַ טוך אײַנגעהילט, דורך דער גאַס דורכגעלאָפֿן מיט אַ שטיל געװײן: „געװאַלד, מײן מאַן איז מיר אַװעקגעפֿאַלן!" טײל זײַנען געלאָפֿן אין דער אַפּטײק אַרײַן נאָך זאָדע־װאַסער, טײל צום רופֿא נאָך דער װאַרעם־פֿלאַש, און דאָס „װײבערשע ייִדל" איז פֿון שטוב־צו־שטוב אַרומגעלאָפֿן מיטן שמעק־פֿלעשעלע...

אַ שרעק איז דורכן שטעטל דורכגעלאָפֿן, װי דער מלאך־המװת װאָלט מיט זײַן פֿליגל אין אױער געפֿאָכעט, מען האָט עס מורא געהאַט מיטן מױל איבערצוחזרן. אין האַרץ האָט עס געשניטן.

און די לבנה האָט זיך געמאַכט אַ װעג צװישן די טונקעלע װאָלקנס און איז אַרױסגעשװוּמען אַזױ גוט, הערצלעך, אַזױ „גוט־װאָכעדיק". . .

דאָ און דאָרט זײַנען קופּקעלעך ייִדן געשטאַנען און האָבן די לבנה מחדש געװען...

און ערגעץ װײַט האָבן די זשאַבעס אין װאַסער געקװאָקטשעט, אָבער װער װײסט זײ דאָרט, װאָס דאָס זײַנען פֿאַר אַ לײט?...

קאַפּיטל נײַו

ראש חודש אלול

דערװײַל זײַנען אָנגעקומען די אלול־טעג אין שטעטל אַרײַן.

געברענגט האָט זײ צו פֿירן דער װאָלן־ייִד, װאָס װײַזט זיך יעדן יאָר אין „די טעג" אין שטעטל...

אײן גאָט װײַסע, פֿון װאַנען ער איז אָנגעקומען און װער ער איז. דער ערשטער װינטער־שליח איז ער געװען... אין „די טעג", װען די באַלעבאָסטעס זיצן פֿאַר דער טיר נאָכן אָנבײיסן און טײלן די קינדער צװײערס אין חדר אַרײַן, די זון באַזוכט נאָך דאָס געסל, אָבער זי װאַרעמט עס שױן נישט, באַװײַזט ער זיך פּלוצלינג, דער „װאָלען־ייִד". ער האָט געמוזט אָנקומען פֿון ערגעץ־װוּ װײַט, װוּ עס מוז איצט װינטער זײַן, װאָרעם ער טראָגט טיפֿע קאַלאָשן, מיט קלומבען װאָל אונטערן אָרעם, װאָלענע זאָקן צו שטריקן. אַ קלײנער, אַ דאַרער איז ער, און טראָגט אין די גרעסטע היצן אַ דיקן װאָלענעם שאַל אױפֿן האַלדז, אַ זכר פֿון װינטער, אַ ייִד מיט אַ סוד, װאָס דער װינטער, דאַכט זיך, האָט אים אין שטעטל געשיקט — אָנזאָגן עפּעס. און דערזעט מען אים פּלוצלינג אין שטעטל, גיט עס אַ קלאַפּ אין האַרצן, און עס דערועקט זיך אַ הירהור תּשובה...

דער ערשטער װינטער־פֿױגל.

און נאָך אים האָבן אין שטעטל אָנגעהױבן צו װײַזן זיך אַזעלכע מיני אורחים, װאָס מען האָט זײ אַ גאַנץ יאָר נישט געזען, אורחים מיט זשיװנע היט, מיט לאַצן און קאַפּעטעס, געשניטן מיט אַ שניט פֿון אַ פֿרעמד לאַנד. אורחים מיט פּעקלעך ציצית, מיט פֿאַרשײדענע קמיעות און קינדערשע בײנדלעך, װאָס האָבן צו װיסן געגעבן, אַז ערגעץ װײַט־װײַט איז פֿאַראַן אַ װעלט, זײַנען פֿאַראַן ייִדן... און דער װעג מיט די טאָפּאָלן פֿירט אַרײַן, פֿירט אַרױס, אונדזער שטאָט אין דער װעלט אַרײַן און פֿון דער װעלט אַרױס... אורחים אין בײדלעך מיט „בלינדע יתומות", מיט ייִדן אױף קלעצלעך, מיט װיסטע עגונות; ייִדן אָרענטלעכע מיט שײנע בערד; נשרפֿים מיט כּתבים אין די הענט. עס זײַנען אָנגעקומען גרים אין שטעטל, ייִדן מיט גױישע פּנימער, אָדער גױים מיט ייִדישע סידורימלעך,

112

שלום אַש

האָבן דערצײלט פֿון זײערע טאַטעס, אַז זײ זײַנען גראַפֿן און גענעראַלן, און זײ האָבן ליב געקראָגן די ייִדישע אמונה, צוליב איר אַלץ אַװעקגעװאָרפֿן, און האָבן זיך גרױסערהײט געלאָזט מל־זײַן. ייִדן האָבן עפּעס אין האַרץ פֿאַר זײ מורא געהאַט: ייִדן און דאָך נישט קײן ייִדן...

אין בית־המדרש־געסל איז!הײמלעך געװען; מוכר־ספֿרימניקעט מיט בײדלעך זײַנען אָנגעקומען צו פֿאָרן, מיט פֿאַרשײדענע ספֿרים, תּחינותלעך און סידורימלעך, װאָס שמעקן פֿון װאַרשױ, פֿון בערדיטשעװ און פֿון „רײַסן" אױך. די הד.י־ייִנגלעך האָבן פֿון די פֿערדס עקן געריסן האָר, געעײניקגט די פֿערדלעך און אױפֿן װעג אַרױסגעפֿירט צו רײטן אױף זײ. די מוכר־ספֿרימניקעס האָבן אין בית־המדרש געװױנט, דנינטערן קאַסטן שמות, און טײ זיך געקאָכט, װען ייִדן דאַװענען. זײ וקאָבן אױף לאַנגע טישן די ספֿרים פֿאַרשפּרײט, ייִנגלעך האָבן פֿון די מאַמעס טאַשן געריסן אױף סידורימלעך, אױף ספֿרימלעך, און װעלכע ייִדישע מאַמע װעט דעם ביסן פֿון מױל נישט אָפּשפּאָרן און איר ייִנגל אױף אַ ספֿרל, אױף אַ סידורל אַ פאָר גראָשן נישט געבן?...

זײַנען אָנגעקומען אין שטעטל אַרײַן פֿאַרשײדענע קראַנקע צום רבין צו פֿאָרן: אַ ייִד מיט אַ דיבוק, װאָס עס קרײט פֿון אים אַ האָן אַרױס אַ װײַבל מיט אַ בױך־קװיטשער; פֿאַרשײדענע ייִדן מיט פֿאַרשײדענע חולאתן, יעדערער מיט אַן אַנדער פּעקל; און פּלוצלינג — נאָך אײנער, אַ דין־תּורה האָבן מיט אַ געשטאָרבענעם, װאָס לאָזט אים נישט בײַ נאַכט רוען, און קומט אים רופֿן צום בית־דין של־מעלה; דאָס גאַנצע שטעטל קומט זיך צו לױפֿן הערן דעם טױטן רעדן פֿון הינטער דעם פֿאָרהאַנג.

און אױף דעם ליגט אױסגעגאָסן דאָס ייִדישע חנדל, דאָס ייִדישע דזײממיט באַהאַלטענע סודות, דער שטױב, װאָס ליגט איבער אַלטע, הײליקע ספֿרים, און עס דאַכט זיך, אַז עס איז ערגעץ־װוּ פֿאַראַן אַ ייִדישע װעלט, אַ ייִדיש לעבן, אַ גרױסער ייִדישער בית־המדרש און דאָס גאַנצע, ייִדישע פֿאָלק לעבט אין אַ גרױסן קאַסטן שמות, באַהױכט מיט הײליקן שטױב, און אױף דעם ליגט אױסגעגאָסן דאָס ייִדישע חנדל — דאָס ייִדישע הײמלעכקײט, בענקעניש...

אַ שײנער, העלער טאָג. די װײַבער זיצן אַרום די שװעלן פֿאַר זײערע טירן און שטריקן זאָקן און מאָטלען גלאַט אַזױ אין דער װעלט אַרײַן. פֿון ערגעץ־װוּ אַ הױף שװימט אין מאַרק אַרױס דאָס קול פֿון קלײנע קינדערלעד, װאָס זיצן אין חדר און לערנען די הײליקע תּורה, און אַ ייִדענע דערמאָנט זיך װאָס אין דער תּחינה שטײט געשריבן: „אין זכות פֿון די קלײנע, אומשולדיקע קינדערלעך, װאָס האָבן געטאָן די העלדזלעך אױס-

דאָס שטעטל

שטרעקן..." די זון זעט נגען שױן נישט אַזױ אין הימל אָן װי אױף דער ערד, די שטראַלן בלאָנדזשען ין מאַרק אַרום לאַנגװײליק, װי אומגעבעטענע געסט, און פּלוצלינג דע|טײהען'ט זיך אַ שופֿר־בלאָזן. דאָס קול ציטערט אין דער לופֿט פֿון שטעטל און פֿאַרציטערט קלײן און גרױס.

זײַנען די װײַבער פֿאַר זײ שװעלן פֿון זײערע וזײיןער געײעסן, און דאָרט אײנע האָט זיך איר װײַט שלײפֿל, איר ולאש־חידש־אלול־בלימל אױפֿגע־צינ־ט, זײַנען פֿורן פֿאַר זײ טירן אָנגעקונן ן צו פֿאָרן, און ױיטע מומעס, װײַטע שװעסטער־קינדער, װאָס זײַנען ערגעץ אין דער רעמד, זײַנען אָנגעקומען מיט זײערע טיכער אן שירעמס אױף קבֿר־אָבות, אױפֿצוזוכן זײערע טױטע טאַטעס, זײערע טיטע טאַטעס, אױפֿן אַלטן בית־וקקברות.

און דאָס בית־הקבון'ת לינט אן־יסגע פּו־ײט אַ גאַנץ יאָר אױפֿן באַרג, באַהאַלטן אין יעדער מצבה הינטער איר בױם. אַ נשמה וזינטער אַ בױם — און אַלע קוקן זײ אין שטעטל אַרונטער. יעדער רב פֿון זײַן דור אין דער סביבה פֿון זײַנע באַלעבאַטים פֿון זײַן צײַט אױף אַן אַנדערן פּונקט פֿון גוטן־אָרט. קום, לאָז מען צײלן די דירות, די טאַטעס פֿון שטעטל! טײל נעמען פֿון די געשטאָרבענע הערן זיך נאָך צװישן די לעבעדיקע. װער עס האָט זײַן נאָמען איבערגעלאָזט אױף שטײנער און העלצער, װער אױף אַ געסל און װער אױף אַ הױף: „ו־' יןחננס", „ר' משהס הױף", און נײ־קאָזמער בױט זיך אױף נײע הײזער און- עס שטײען אױף נײע באַלעבאַטים... שטיל איז אױפֿן בית־עולם. פֿון ערגעץ הינטער אַ מצבה, װאָס איז פֿאַרװאָיפֿן הינטערן פּלױט, מיאָנטשעט אַ בײזע קאַץ אַױױס, פֿון ערגעץ־װוּ שיקט אַ משוגענער הונט זײַנע שטאָל־קאַצענע אױגן אַהער. דער שטאָט־באָק מיט זײַן האַרעם ציגן באַלעקן די מצבות, און אַ שטילער, בײזער װינט קלאַפּט די צװײַגן פֿון די בײמער. דאָרט און דאָ זײַנען לעבעדיקע פֿאַױבאָרגן צװישן די מצבות און אַ שטיל געװײן גײט אױף פֿון צװישן דעם הױכן, װילדן גראָז, װאָס פֿאַרשפּרײט זײַן בית־הקבנ־ות־געשמאַק און מען װײסט נישט, צי דאָס געװײן קומט פֿון די טױטע אָדער פֿון די לעבעדיקע... דאָרט פֿירט חנה־אסונר, די בית־הקברות־ײדענע, די עלטסטע פֿון דער עזטאָט, אַ װײַבל, און װײַזט איר אָן, װוּ איױ פֿאָטערס בײנער רוען. און דעם חזנס,גקװיטשערלען־", צװישן אײן אל־מלא־רחמים און דעם צװײטן, קלאַפּן אָפּ פֿון די הױכע בײמער די קלײנע עפּעלעך, דאָס װאָס קער זיך פֿון קהל אָן צו זײ...

און דעגואָלט איז אָנגעקומען דער ארץ־ישראל־ייִד נאָך דעם ארץישראל־געלט, יװאָס איז געװען אין די פושקעס אױף די טירן בײַ די מזוזות

114

שלום אַש

אין יעדן ייִדישן הױז און װאָס יעדע מאַמע האָט צו ליכט־צינדן אַרײַנגעלײגט אַהין „ליכט־געלט".

װי אַ שאָטן איז ער אָנגעקומען. אַ הױכער, דאַרער ייִד מיט אַ בלײך יום־בּיפּורדיק פּנים, און אין זײַן הױכן, געקנײטשטן שטערן איז געװען אַ טיפֿער סוד אױסגעגאָסן. דער סוד, פֿאַר װאָס מיר זײַנען אַזױ לאַנג אין גלות... דער סוד, װען משיח װעט קומען... אַ ייִד פֿון יענע ייִדן, װאָס מיר גלײבן, אַז זײ זײַנען ערגעץ־װוּ דאָ, נאָר מיר װײסן נישט װוּ אַ ייִד פֿון יענע ייִדן, װאָס דערזעענדיק זײ, דערמאָנען מיר זיך אָן עפּעס... אַ פֿאַרבאָרגענע געטרײשאַפֿט װײעט אין אונדזערע הערצער, און מיר פֿילן זיך, אַז מיר געהערן צו װעמען...

אַן ארץ־ישראל־ייִד אין אַ װײַסן, אַטלעסענעם כאַלאַט מיט לאַנגע שװאַרצע פּאות. ער זיצט אין בית־המדרש, אין אַ באַהאַלטן װינקעלע. אַרום אים וזאָבן זיך צוזאַמענגעקליבן אַ פּאָר אַלטע ייִדן, ר' משה־דוד, דער „שמות־ייִד", װאָס האָט אױף זיך גענומען די מיצװה די שמות אױפֿן „גוטןאָרט" מקבר צו זײַן. ר' ישעיה װאָלף, ד' נאָטע, די װאָס זיצן אױף דער עלטער אין בית־המדרש; אַלטע באַלעבאַטים פֿון דער חבֿרה תּהילים, משה רבנוס לײב־גװאַרדיע און דוד המלכס גוטע פֿרײנט. זײ האָבן שױן לאַנג אין דער הײם תּכריכים אָנגעגרײט מיט זעקעלעך ארץ־ישראל־ערד. און די אַלטע ייִדן האָרכן אױס, װאָס דער ארץ־ישראל־ייִד דערצײלט פֿון דער אַלטער מאַמען.

ייִדן קוקן אױף אים. אין די קנײטשן פֿון זײַן קאַפּאָטע האַלט זיך ארץ־ישראל־שטױב אױף, דער שטױב װאָס װײעט איבער די הײליקע קבֿרים, איבער דער מאַמע רחלס קבֿר. און דאָס האַלט אין זיך אױף אַ שטומען, ליבן סוד, פֿון װײַט...

פֿון זײַן פּעקל האָט ער שטיקלעך קאַלך אַרױסגענומען, װאָס ער אַלײן האָט אָפּגעקרישלט פֿון דער כּותל המערבי: „אַלײן דאָרט געװן, מעריב מיט אַ מנין ייִדן געדאַװנט". ייִדן נעמען די קרישקעלעך קאַלך אין האַנט אַרײַן, טוען זיך אָן די אײזערנע ברילן, און באַטראַכטן: שטיקלעך קאַלך פֿון דער כּותל המערבי, פֿון בית־המקדש. פֿון בית־המקדש איז דאָס, דאָס שטיקל קאַלך, פֿון דעמאָלט אָן נאָך. . . דעם כּהן־גדול געזען, געזען ייִדן עולי־רגל זײַן, קומען מיט קרבנות קײן ירושלים...

פֿון זײַן פעקל נעמט ער אַרױס ערד. ערד פֿון דער מאַמע רחלס קבֿר. דאָרט געװען, אױפֿן װעג קײן אפֿרת, װי עס שטײט אין חומש, װוּ יעקב אָבינו האָט אונדזער מאַמע רחל באַגראָבן, אױפֿן װעג קײן בית־לחם, פֿון קבֿר האָט ער ערד אַראָפּגענומען.

דאָס שטעטל

115

און ייִדן באַקוקן די ערד פֿון די אַלטע קבֿרים, פֿון דער מאַמע רחלס קבֿר, װאָס יעקב אָבינו, אונדזער טאַטע יעקב, האָט מיט זײַנע אײגענע הענט באַגראָבן...

און אַ שטימע זאָגט אין האַרץ:

ואַני, און איך האָב נישט אַזױ געטאָן, בבואי מפּדן — און אין מײן טאָן קומען פֿון פּדן, מתה עלי רחל — איז דײן מאַמע רחל אױף מיר געשטאָרבן, בארע כּנען — מײנט מען אין ארץ־ישראל, בדדך — אױפֿן װעגן, בעוד כּברת ארץ — עס איז נאָך געװען אַ תּחום־שבת, לבוא אפֿרתה —— אַרײַנצוקומען קײן אפֿרת, ואקבונה שם. זאָגט רש"י: און דאָך האָב איך זי נישט אַרײַנגעבראַכט קײן אפֿרת, אַז איך זאָל זי באַגראָבן אין ארץ־ישראל; ביסטו דאָך בײז אױף מיר; זאָג איך דיר, אַז עס איז געװען על־פי הדיבור: אַז נבוזראדן װעט ייִדן אין גלות טרײבן, װעט די מאַמע רחל פֿון קבֿר אַרױסגײן, און בעטן פֿאַר זײ רחמים, אַזױ װי עס שטײט אין פּסוק: „קול ברמה נשמע". װעט גאָט זי טרײסטן, װי עס שטײט אין פּסוק: ױש שכר לפּעולתך: עס איז דאָ אַ באַלױנונג צו דײן מי,ג

י און די אַלטע, תּהילימדיקע באַלעבאַטים האָבן זיך פֿאַרבענקט... און װוּ־נישט־װוּ און װען־נישט־יוען האָט אַ טרער־טראָפּן אױף דעם ברילןשײבל געקאַפּעט...

עס איז געװען פֿאַר נאַכט. פֿון אַן אַנדער לאַנד האָט אַ קאַלטער װינט געװײעט אין גאַס. דאָרט און דאָ האָט זיך אַן אַלטער באַלעבאָס געװיזן אין זײַן װינטער־פּאַלטאָ; װינטער שױן געמאַכט, גהיט אַן אַראָפּגעלאָזטן קאָפּ אין בית־המדרש געגאַנגען, מנהה דאַװנען. שנײַדער- און שוסטערגעזעלן האָבן אַװעקגעװאָרפֿן די חול־המועדיקע שטעקלעך, מיט װעלכע זײ האָבן שפּאַצירט אין די סעדער, אין די גערטנער, און מיט שײנע מײדלעך ליבעס געפֿירט — און זײַנען װי אַלטע, מיט די סידורים אין די הענט אין בית המדרש געגאַנגען, אַ קאַפּיטל תּהילים זאָגן צװישן מנחה און מעריב — ראש־חודש אלול. פֿון די קלײנע געװעלבלעך פֿאַלן אַרױס גרױסע פּאַסן ליכט פֿון קלײנע רױכערדיקע לעמפּעלעך און פֿאַרפֿרומען דאָס געסל. דער הימל אין אײן זײַט ברענט אין אַ רױט־העלן גיהינומדיקן פֿײַער: מען ברענט, מען בראָט דאָרט די רשעים, און זײער שטראָמענדיק בלוט פֿאַלט אַרײַן אין די פֿלאַקערס פֿײַער און גליט און פֿלאַקערט. פֿון דער צװײטער זײַט ציט זיך אַ רואיקער, פֿרומער, ערנסטער װאָלקן, איבערלײגט זיך מיט אַן ערנסטער, פֿרומער מינע, װאָס ער טוט, גלײַך װי

116

שלום אַש

אין אים װאָלטן פֿאַרטריקנט געװאָרן די טרערן פֿון די גוטע מלאָכים, װאָס װײנען אױף די רשעימס בײזקײט. און ער נעמט אַרום און באַשיצט דאָס שטעטל, װי עס װאָלט געהײסן: אײך נישט! אין גאַס, צװישן די בײמער, איז לײדיק און לער, עס װײַזט זיך נישט קײן בחור, נישט קײן בתולה, אַלטע, פֿרומע װײַבער רײבן די הענט אָן די טירן פֿון זײערע געװעלבער, און פֿאַרגלײזן די אױגן צום הימל און ענטפֿערן־אָפּ אָמן נאָכן קדיש, װאָס הערט זיך פֿון בית־המדרש אַרױס... דאָס בית־המדרש איז אָנגעשטאָפּט מיט ייִדן, יונג און אַלט. אין גאָטס הױז װערט אַ װאַרעמקײט. ייִדן האָבן זיך געגעבן אַ נעם צוריק צום רבונו־של־עולם. אַ מגיד איז געשטאַנען אױף דער בימה און האָט ייִדן מוסר געזאָגט, און מיט זײַן זינגענדיקן, מגידותדיקן קול האָט ער ייִדן אױפֿגעמישט דעם ייִחוס, װער זײ זײַנען, און װאָס זײ זײַנען, — אַז זײ זײַנען גאָטס קינדער, גאָט װיל זײ נאָר פּרוּװן און ער װאַרט יעדע מינוט, אַז ייִדן זאָלן צו אים צוריקקערן; און ער האָט זײ אַ משל געגעבן מיט אַ בן־מלך, װאָס האָט זיך פֿאַרזינדיקט צו זײַן טאַטן דעם מלך, און האָט זײ אױסגעטײטשט אַ פּסוק אין ישעיה: „בּה אָמר ה' — גאָט טוט זיך אַזױ זאָגן: אי זה ספֿר כריתות אמכם — װוּ איז דער גט, װאָס איך האָב אײער מוטער געגעבן?"

און ייִדן האָבן זיך געפֿילט װי קינדער, פֿאַרװאָגלטע קינדער אין גלות, פֿון זײער טאַטן אין הימל. און נאָך דער דרשה האָבן זיך ייִדן געגעבן אַ נעם צום מעריב.

דער זעלבער װאָכעדיקער „יהיא רחום", װאָס דערמאָנט אָן דעם װינטער־לאָמפּ, דער זעלבער ר' אָשר־אַהרן־קל־וחומרס הײזעריקער ניגון (ר' אָשר האָט שױן זײַן חזקה), נאָר דאָך איז עס נישט דער זעלבער מעריב. עס לעבט עפּעס צװישן דעם שװאַרצן עולם, װאָס איז באַהאַלטן אין דער האַלב־טונקלקײט פֿון בית־המדרש: אַ פֿאַרגעסן בענקשאַפֿט װײעט צװישן עולם, דאָס בענקשאַפֿט פֿון פֿאַרטריבענע פּרינצן צו זײער פֿאָטער דעם מלך... אַ גלאַנץ איז געפֿאַלן, אַ טונקל־טרױעריקער גלאַנץ, אַ באַהאַלטענער גײסט, װאָס האָט ייִדן אַ בשותּפֿותדיקע נשמה געגעבן. און דער פּראָסטער, װאָכעדיקער „יהיא רחום" איז אַן אַנדערער געװען, אַנדערע װערטער גאָױ. בורא יום ולילה, גולל אור מפּני חושך וחושך מפּני אור — אַ נשמה האָט געלעבט צװישן דעם פּראָסטן עולם, די נשמה פֿון ייִדישן כּלל, די פּראָסטע, די װאָכעדיקע פֿון דער חבֿרה תּהילים...

דער עולם איז געשטאַנען שמונה־עשׂרה. אין בית־המדרש איז האַלבטונקל, די ליכטלעך פֿאַרן עמוד האַלטן שױן אין צאַנקען, נאָר ערגעץ דאָרט, אין באַהאַלטענע װינקעלעך, טוקן זיך טראָפּן ליכט אין אַרומיקע

דאָס שטעטל

117

ימים פֿינצטערניש. אַ שטומע שטילקײט איז אַרום איבער די קעפּ געהאָנגען. דער אײנציקער טלית צװישן דער מענגע שװאַרצע קאַפּאָטעס האָט אױסגעזען װי אַ לעבעדיקער צװישן טױטע שאָטנס: אַן עולם פֿון שװאַרצע שאָטנס באַװעגן זיך אַהין און אַ'הער, װי אַ סודותדיקער װינט װאָלט אין זײ געבלאָזן און געבײגט זײערע קעפּ אַנזין און צוריק װי אַ װינט װאָלט זאַנפנען געלײגט... צװישן עולם איז קײן װאָרט, קײן הױך נישט געהערט געװאָרן. דאָ און דאָרט האָט זיך אַן „אױ, טאַטע!" אַרױסגעריסן פֿון אַן אַלטער, פֿאַרקרענקטער בריסט. און דער שטומער עולם שאָטנס, װי ער װאָלט מסכּים געװען אױף דעם קרעכץ, האָט זיך אַהין און אַנקער אין אַ באַהאַלטענעם סוד געשאָקלט. אַ שטומע נשמה, געהילט אין אַ שואַרץ. קײלעך, האָט אין דער שטיל צװישן עולם מתפּלל געװען, און די תּפֿילה איז אַ שטן'מע און אַ שװאַרצע געװען...

עס איז שױן נאַכט געןיאָןן.

פֿון די טאָפּאָלן, װאָס זײַנען אױפֿן „שװאַרצן װעג" צום בית־עולם צו, זײַנען די ניגונים פֿאַרשטכגט געװאָר'י, אַפּנים די „הױכע דײַטשן מיט די לאַנגע בײַטשן" האָבן זיך צו־פֿרי שלאָפֿן געלײגט. און פֿון דאָרטן װײען קאַלטע ױנטן. אין געסל איז טונקל, אַלץ איז אין שװאַרצע לײלעכער געהילט. די לאָדן זײַנען איבער די פֿענצטער פֿאַרמאַכט, און פֿון די לאָדןשפּאַלטן דױינגען שטױאַלן ליכט פֿון זײ אָנגעצונדענע לעמפּלעך אַרױס. ייִדן זיצן בײַ דער אַרבעט שױן. עס העױט זיך אַ קלאַפּן פֿון אַ שוסטערס אַ העמערל אױפֿן שוסטער־שטײן, און זיאָס קלאַפּן שלאָגט אָפּ אין געסל, װי עפּעס באַקאַנטס, אײַנגעבױרענס, װי די גריל אין אױװן... און דערנגאָנט דעם עולם אָן די לאַנגע, פֿינצטערע װינטער־נעכט בײַם װערקשטעק'כל. אין האַױצן קלאַפּט עט מיט שרעק: בײַ נאַכט.

אַרום דער שטאָט און אין דער שטאָט זײַנען זײ הײַזלעך פֿאַרטרונקען אין ימים גרין־באַיואַקסענע בײמער פֿון די שטאָט־סעדער, װאָס האָבן זיך אין שטעטל אַרײַנגענומען און געמאַכט עס פֿאַר אַ גרױסן בלומען־טאָפּ. די בני־ישראל האָבן אין די סעדער גערוט, דאָ און דאָרט האָבן פֿון דעם טונקעלן גרינס פֿײַערלעך אַרױסגעשײַנט, און אַ רױך טראָגט זיך פֿון די סעדער: אַ סעדערין קאָכט אָפּ װעטשערע, און די ליכטלעך צװישן די טונקעלע גרעזער דקאָבן מיט אַ ליבער, פֿרומער אימה פֿאַרסודעט דאָס שטעטל, און אין דזער שטיל געצױגן צו זיך. און דאָ און דאָרט זײַנען צװישן די טונקעלע גרעזער אַרױסגעפֿלױגן ברענענדיקע װערעמלעך, װי פֿונקען פֿײַער, װי פֿאַרלױרענע נשמות...

118

שלום אַש

און גאָטס װעלט איז געװען װי אַ פֿאַרליבטע, צנועהדיקע כּלה, װאָס שפּאַצירט אײנע אַלײן בײַם עק װעג, אין געסל אַראָפּ, צום שװאַרצן װעג צו.

דער טונקעלער, שטילער הימל האָט קריאת־שמע געלײענט איבערן שטעטל: המפּיל שנה על עיני — טוט װאַרפֿן אַ שלאָף אױף מײַנע אױגן, יתנומה על עפֿעפּי — און אַ דרימל אױף מײַנע ברעמען...

קאַפּיטל צען

נאָך יום־טוב

אַריבער די ימים־טובים. דאָס שטעטל האָטט זיך אָפּגעפֿאַסט אַ תּענית און דערפֿאַר נאָך דעם געקראָגן אַ שמדות־תורה. אין דער פֿרי האָט נאָך אהרון־לײב שוסטער מיטן בלינדן אױג ג:נגעטאָן זיך פֿאַר אַ טערק מיטן טלית אױפֿן קאָפּ, געטאַנצט אין שטעטל מיטן ספֿר־תּורהלע און געקלאַפּט אין טיש פֿון בית־המדרש מיטן פֿורסט: „אונדזער משה רבנו, אונדזער..." האָט זיך אָבער צוגערוקט די ערשטע נאַכט פֿון נאָך יום־טוב, אַ װינטערדיקע חשון־נאַכט...

אַ שטומע, געשטאָרבענע נאַכט, — קײן הײַזל, קײן ליכט. קאַלטע װינטן בלאָזן און רײַסן זיך אָן אַן אָנהױב, אָן אַ סוף. דאָ און דאָרט מאָלט זיך אױס אַ שאָטן פֿון אַ שטײענדיקן בױם, װעלכער באַװעגט זיך מיט אַ נאַקעטער צװײַג און מאַכט אין דער נאַכט דעם אײנדרוק פֿון אַ גלגול פֿון אַ געשטאָרבענעם בױם. דער שאָטן פֿון זײַנע פֿאַנטאַסטישע, נאַקעטע צװײַגן שײדט זיך אָפּ און שרעקט אין דער פֿינצטטערניש פֿון דער נאַכט, אַרום און אַרום איז שטום, טױט און שװאַײץ. װײַט אין געסל אַראָפּ, דוכט זיך, גײט פּאַמעלעך דער שאָטן פֿון רחל־לאה, פֿון דער געשטאָרבענער מאַמע. זי גײט פּאַמעלעך אין אירע װײַסע תּכריכים און האָרכט זיך אײן הינטער דעם לאָדן פֿון איר שטוב, צי פּײניקט נישט די שטיף־מאַמע אירע קינדער... דאָ און דאָרט שפּילט זיך דער װינט מיט אַן אָפּגעריסענעם בלעך, מיט אַ שילד ערגעץ פֿאַר אַ געװעלבל, און קלאַפּט אַהין און אַהער. ערגעץ דאָרט, אין אַ פֿאַרלאָזטער רינע, טריפֿן טראָפּן װאַסער, און די טראָפּן קלאַפּן, בלאָנדזשענדיק אין דער רינע... װײַט אין געסל הערט זיך אַ רעשן פֿון אַי גרױפּן־מילעכל. די גרױפּן פֿאַלן אױף דעם רײב־שטײן, און עס קלאָגט זיך, האָט פּרעטענציעס — װײס אײן גאָט, אױף װאָס און אױף װעמען... אין דער טױטער נאַכט הערן זיך אײנזאַמע טריט, אָפּקלאַפּנדיק אָן שטײנער, עס גײט שױן אַ ייִד מיט אַ טלית־זעקל אין בית־המדרש אַרײַן תּהילים זאָגן, און אַ קאַלטער „גוט־מאָרגן" קלאָגט אין געסל. פֿון אַ הױכן פֿענצטער דרינגט אַ ליכטל אַרױס, װי עס װאָלט אין דער לופֿטן געהאָנגען,

119

שלוט אַל

און אַ שטיל קלאַפּן פֿון אַ נײ־מאַשין צערײסט די געשטאָרבענע נאַכט: אַ שנײַדער איז אױפֿגעשטאַנען צו דער אַרבעט. פֿון אַ הינטער־געסל הערט זיך אַ װאָגן שפּאַנען, און װער לױפֿט דאָס װײַט אין דער פֿינצטערער נאַכט אין געסל?...

די נאַכט ליגט נאָך טױט איבערן שטעטל, און דאָך הערט זיך שױן דאָס לעבן פֿון שטעטל, פֿון אונטער דער נאַכט װעקט עס זיך...

גרױער װערט די נאַכט, און דער טאָג הײבט אָן אַרױסצוקוקן װי דורך באַהױכטע ברילן. עס שנײדן זיך אַרױס פֿון גרױען שטח שאָטנס פֿון הױכע, הילצערנע געבײדעס, און װי נײ־באַשאַפֿן נעמען זײ ערשט אָן אױף זיך פֿלײש און בײנער... פֿון די פֿענצטער װײַזן זיך מאָרגן־ליכטלעך. אַ קאַלטער װינט בײגט די בײמער אין געסל, און עס דוכט זיך, אַז די הילצערנע געבירעס לאָזן זיך אױך בײגן נאָכן װינט... אין מיטן מאַרק שטײען פּױערישע פֿורן געשפּאַנט. ייִדן לױפֿן מיט פּעקלעך, קאַסטנס, מיט דרענגער און ברעטער. מען פֿאָרט אױפֿן מאַרק אינם צװײטן שטעטל אַרײַן.

פֿון געסל קומט אָנצופֿאָרן ר' משה פּעלצנמאַכער, ער פֿאָרט אַרױס מיט די פּעלצן־פֿעלכלעך צו װאַשן זײ אין טײַך. דער נאַכט־טױ הױכט נאָך אױף זײַן װאָגן. דער הימל װערט גרױער, אין אַ טלית זיך אײַנגעװיקלט, און האַלט ערשט בײַ „מה טובו". די הײַזלעך שטײגן און שײדן זיך אָפּ אַלץ בולטער פֿון גרױסן שטח. דאָ און דאָרט פֿאַרלעשן זיך שױן די ליכטלעך אין די פֿענצטער, און װי זײ װאָלטן פֿון זיך אַ סוד אַראָפּגעװאָרפֿן, שטײען זײ, װי אָנגעקומענע פֿון אַן אַנדער װעלט, מיט אונטערטעניקײט: אָט אַזױ זײַנען מיר, אַזױ װי איר זעט אונדז!...

בחורים, באַלעבאַטישע קינדער אין װאַרעמע פּאַלטאָס מיט די תּפֿילין־זעקעלעך גײען אין בית־המדרש אַרײַן לערנען. ס'איז שױן גרױסער טאָג, און פֿון בית־המדרש, שײנען נאָך אַלץ אַרױס אָנגעצונדענע ליכט. עס הערט זיך לערנען, דאַװענען — װאַרעם מוז אינעװײניק זײַן... איבער די דעכער, איבער די פּלױטן ליגט פֿאַרהױכט דער װײַסער מאָרגן־טױ, פֿריש, קאַלט, און שנײַדט פֿון דער װײטן — דער ערשטער װינטער־הױך. פֿון טײל קױמנס גײט אַ רױך אַרױס: אַ ייִדענע קאָכט שױן דאָס אָנבײַסן — דעם אָסיענדיקן קרױט־באָרשטש מיט קאַרטאָפֿליעס, און איבערן שטעטל פֿאַרגרױט זיך אַ קאַלטטער תּחינה־טאָג...

טײל מאָל האָט זיך די זין פּלוצלינג אין הימל אַנטפּלעקט, װי פֿון דער העלער הױט אַרױסגעקראָכן, װי דעם חובֿ עפּעס אָפּגעפּטרט. אַ מינוט האָט זיך אין האַרצן האָפֿענונג געפֿילט. באַלד אָבער האָט אַ װינט אין

דאָס שטעטל

מאַרק געבלאָזן, געכאַפּט דאָס ביסעלע שטױב מיט די פּאָר שטרױען, װאָס די דאָרפֿס־פֿורן האָבן אין מאַרק איבערגעלאָזט, מיט נאָך שמאָכטעס און לאַכטעס, װאָס ױעױ גוטער יאָר װײסט זײ, פֿון װאַנען זײ האָבן זיך אין מאַרק פֿאַרבלאָנדזשעט, און דער װינט האָט מיט זײ אַ טענצל אין קאָן געמאַכט. דאָס שדים־טענצל האָט אין פּנים װי מיט ריטער פֿון אַ בעזים געשניטן, און װי מיט אַ בעזים האָט עס אין האַרץ יעדן שטיקל האָפֿענן'נג אױסגעקערט...

די סוכות שטײען נאָך פֿון נעכטן, דער װינט נעמט אַ ביסל סכך אַניאָפּ און טראָגט עס אין מאַרק, און װי פֿאַרשעמט בלײַבן זײ שטײן, די סוכּות, בגילױ־,-אש, גאָרנישט, — פֿיר לײדיקע װענט, צוזאַמענגעקלאַפּט פֿון וזעלצלעך און ברעטלעך, אָן אַ דאַך, אָן אַ שטיקל סכך, צו װאָס? און צי װען? אַ שײן פּנים האָט דאָס!

און די דרײ בײמעױ אין דער ייִדישער גאַס שטײען אײַנגעטונקט אין זײערע אָ געװעלקטע בלעטער. די בײמער מיט די נאַקעטע צװײַגן קוקן שטום און טױט, ברײט און װײַט אין מאַרק אַרײַן. טײל מאָל זײַנען זײ, װי עפּעס מסכּים אױו װאָס, שאָקלען צו מיט אַ נאַקעטער צװײַג, ון)אָס האַלט נאָך אַ בלעטל אױף איר שפּיץ — אַ זכר פֿון זומער: אַזױ, אַזױ, מײַנע קינדענילעך!

נעכטן אין שמחןז־וזװון געװען, און אָן אַלץ האָט מען געהאַט פֿאַרגעסן: אײן מאָל אין יאָני פֿרײלעך זײַן — איז מען פֿרײלעך געװען. האַלבשיבּון- האָט מען זיך שלאָפֿן געלײגט, האָט מען זיך אױפֿגעכאַפּט אין דער פֿרי האָט עט פֿי די בעטן געהױבן. איבער יום־טוב האָט אַ ייִדישער קרעמער דאָס ביסל מעל פֿון זעקל אױפֿגעגעסן, בײַ אַ ייִדישן באַלמעלאָכע איז דאָס העמערל מיט דער צװאַנג ערגעע־װאו פֿאַרפֿאַלן געװאָרן...

מען איז אין מאַרק געקומען מיט די שטעקעלעך, מוכן־ומזומן אַ גראָשן געלט צו פֿאַרדינען. דער װינט בלאָזט. אַ „בעל־יכול" דרײט זיך אין מאַרק אַרום, אַרײַנגעקראָכן און צעלײגט זיך אין זײַן שאָפּן־פּעלע, אײנער נאָך אין זײַן יום־טובדיקן, זײַדענעם הוט (דער װאָכעדיקער איז אים ערגעץ־װוּ איבער יום־טוב פֿאַרפֿאַלן געװאָרן). ייִדן דרײען זיך אַרום,י' קוקן אױס אױף אַ פֿור װי אױף משיחן. אײנער איז אױפֿן צװײטן בר'וגז, פֿון דער װײטן, פֿאַר גארנישט אין דער װעלט... אױף דער שװעל פֿון ר' לײבוש עפּשטײנס געװעלבל שטײען מעקלערס, פֿרירן אין די כאַלאַטלעך, עס הײסט, װי זײ האָבן שױן גאָרנישט װאָס מער צו טאָן. דער „בעל־יכול" קױפֿט אַ רעטעך אין גאַס בײַ די שטעלן צום מיטאָג. ייִדן קוקן אים נאָך און קרעכצן, טײטן אױף אים מיט די פֿינגער, אַלע קלערן איצט אײן געדאַנק: נאָר ער אַלײן װעט הײַנט מיטאָג עסן...

שלום אַש

אין געסל דערהערט זיך אַ גערודער. דער סטראַזשניק שלעפּט צװײ לײכטערלעך מיט די שבת־קאָלדרעס פֿאַר פּאָדאַטקעס, אַ ייִדענע לױפֿט נאָך, בעט זיך, — דער סטראַזשניק הערט נישט. ייִדן ציטערן אין די לײכטע כאַלאַטלעך, און עס קלאַפּט אין די הערצער: אױ, אױ, דירהגעלט...

קינדער גײען נישט אין חדר אַרײַן. פֿון אַלטן חדר אַרױס און אין נײַעם נאָך נישט אַרײַן, דרײט מען זיך דערװײַל פּוסט און פּאַס אַרום, און מען װאַרפֿט זיך דער מאַמען אין די אױגן. די מאַמעס שילטן, כאַפּט מען אַ שטיק ברױט אין קעשענע אַרײַן און מען לאָזט זיך. אין קצבישן געסל זײַנען אױסגעשפּרײט פּעלצן־פֿעלכלעך צו טריקענען זיך אױף דער זון. אױף לאַנגע זעק איז פֿאַרשפּרײט װינטער־אױבס, עפּל, פֿלױמען, כאַפּט מען הױפֿנס פֿלױמען און מען לױפֿט אין שטאָט־פֿעלד אַראָפּ, װוּ די בהמות פֿיטערן זיך. אַ שװערער טױ הױערט אױף אַלץ, נאָר עס שאַדט נישט, מען נעמט צוזאַמען צװײַגן, שטענגלעך פֿון טערקישן װײץ, איבערגעבליבן סכך און מען מאַכט פֿײַער, מען בראָט קאַרטאָפֿל, מען זעצט זיך אַרום און מען פֿלעכט לולב־פֿינגערלעך (אַװעקגעגנבֿעט פֿון איבערגעבליבענעם לולבֿ). דער רױך פֿון פֿײַער גײט אױף און לײגט זיך שװאַרץ איבערן שטעטל, קינדער האָבן דאָס שטעטל אײַנגענומען...

מלמדים דרײען זיך אין מאַרק אַרום, חנפֿענען די אָרעמע באַלעבאַטים. אָנגעגעסענע טאַטעס האָרכן אױס די גוטע רײד און שאָקלען צו מיטן קאָפּ... בחורים קומען־אָן צו פֿאָרן פֿון דער פֿרעמד מיט די קעסטלעך אױף די פּלײצעס און נײע קאַפּאָטעס (געמאַכט אױף יום־טוב), גײען אין די הײזער אַרום שאַפֿן זיך טעג. מאַמעס באַגלײטן זײערע בחורימלעך אױסער דער שטאָט אַרױס, נאָכשלעפּנדיק נאָך זײ די קעסטלעך, שיקן זײ אין דער פֿרעמד לערנען, קלערן אױף אַ תּכלית...

דאָס גאַנצע שטעטל האָט פֿאַר עפּעס מורא. עס ציטערט, ס'קלערט אױף אַ תּכלית...

הינטער דער שטאָט אַרױס שפּאַצירט אַ ייִד אַ שנײַדער מיט אַ לאַנגער, געלער באָרד און פֿאַרלאָפֿענע אױגן מיט אַ הױכן, דאַרן געזעל. אַ יונג, אָנגעטאָן אין אַ נײַעם „סאַק־ראָק" — זײַן זומער־לױן. גײט מיט אים דער שנײַדער, זאָגט אים גליקן צו, דער יונג שװײַגט שטיל. און דאָרט אױפֿן װעג לאָזט זיך שױן אײנער מיט אַ פּעקל אױף די פּלײצעס װײַט אין דער װעלט אַרײַן, זוכנדיק ערגעץ אַ שטיקל ברױט אין דער פֿרעמד, און אַ מאַמע גײט נאָך און בענטשט און װײנט...

פֿאַר נאַכט קומען־אָן די פֿורן צו פֿאָרן פֿון מאַרק, מיט פּעק, קאַסטנס, דרענגער און ברעטער. פֿון די געװעלבער דרינגען די לעמפּלעך אַרױס,

דאָס שטעטל

די הימלען זײַנען פֿאַרכמאַרעט, ליגן געדיכט נאָענט איבערן שטעטל, אַ קאַלטער רעגן קאַפּעט — אַזױ איז שױן, אַז עס איז מאַרק־טאָג מוז רעגענען — מיט אײן מאָס, מיט אײן כּװנה, אָדער גאָר אָן כּװנה. די רינשטאָקן װערן ברײטער, פֿולער מיט װאַסער, נעמען אַ האַלבע גאַס צו. מען קען שױן נישט אַריבער פֿון אײן זײַט גאַס צו דער צװײטער. מען שטײט אױף די שװעלן און מען קוקט זיך אַריבער. דאָס װאַסער פֿון די רינשטאָקן קומט אַרײַן אין די געװעלבלעך, װעלכע ליגן מיט די שװעלן אין דער ערד אײַנגעקאָפּעט. ייִדן שאַרן אַרױס דעם אומגעבעטענעם גאַסט מיט לאָפּעטעס, פֿלעדער־װישן. דורך אײן טיר גײט ער אַרױס, דורך צען צוריק אַרײַן, און גזלט אַרױס שטיקער האָלץ און ברעטלעך פֿון די געװעלבלעך און שװימט דערמיט אין געסל. די װײַבער לױפֿן נאָך כאַפּט, האַלט־אײן, האַלט־אײן!

אין געסל שפּאַצירט אין בית־המדרש אַרײַן גדליה יודלס, דער טױט אַלײן, אַ ייִד אַ סוכאָטניק פֿון טאַטן און זײדן, הױך װי אַ ייִד און שמאָל װי אַ ייִנגל, אַזױ אַז מען האָט מורא, אַז דער הױכער גוף זאָל זיך נישט דורכברעכן. זײַן דינער האַלדז איז מיט אַ דיקער פֿאַטשײלע פֿאַרבונדן. ער כאָרכלט און קוקט מיט די גרױסע אױפֿגעריסענע אױגן. דאָס שטעטל װײסט, אַז ער װעט שטאַרבן דעם חודש, דער ערגסטער חודש פֿאַר סוכאָטניקעס, און זײ קוקן אױף זײער גלײכן, װאָס איז נאָך הײַנט מיט זײ, און מאָרגן װעט ער שױן געהערן צו דעם סוד, װאָס איז אַזױ באַהאַלטן פֿון אונדז און װאָס מיר האָבן אַזױ מורא דערפֿאַר. אין געסל װערט שטיל, אַז גדליה יודלס גײט דורך, מען הײבט אָן אין די הערצער תּשובה צו טאָן, װי דער מלאך־המװת מיט זײַנע ברײטע, שװאַרצע פֿליגל װאָלט דורכן געסל דורכגעפֿלױגן. ייִנגלעך שטײען און סודן זיך אין אױער, און װײַזן מיטן פֿינגער אױף אים... און דאָס געסל האָט דרך־ארץ פֿאַרן טױט...

בײַ נאַכט זײַנען די באַלעבאָסטעס געזעסן מיט די שכנות אַרום דעם אױװן, אין װעלכן עס האָבן זיך געבראָטן עפּעלעך פֿאַר די ייִנגלעך, װאָס לערנען אין חדר בײַ נאַכט. דער װינטער־לאָמפּ האָט זיך אױפֿן טיש געברענט, און װײַבער זײַנען געזעסן אַרום, די װינטער־װעש פֿאַרריכט און מעשיות דערצײלט. די יונגע קינדער, װעלכע לערנען אין די דרדקיחדרים, האָבן די באַהעלפֿערס שױן פֿון חדר געבראַכט, און ביז די עלטערע װעלן פֿון גמרא־חדר קומען און אָנהײבן דאָס גרױסע שפּיל, זיצן זײ דערװײַל בײַם קלײנעם קינדערשן טישעלע און שפּילן „הענגלעך".

124

שלומ אַש

אין שטוב איז דערװײַל נאָך שטיל. דורך די פֿינצטערע פֿענצטער קוקט אַרײַן די פֿינצטערע נאַכט. אין דרױסן איז נאַכט — אין דאָ זײַנען מיר אין דער הײם, „בײַ דער מאַמען".

פֿון לאָװיטשער מאַרק איז אױך צוריקגעקומען מיט אירע פּעק און קאַסטנס מלכּהלע, ר' יחיאל גאָמבינערס װײַב. װי אַן אַלטע באַלעבאָסטע איז זי געפֿאָרן אױפֿן מאַרק אײנקױפֿן דעם אױסשטײער פֿאַר לאהלען, דער ייִנגסטער טאָכטער. אַז זי איז געקומען מיט די פּעק און די קאַסטנס, איז זיך צוזאַמענגעקומען דאָס גאַנצע הױז־געזינט, די גאַנצע משפחה, און אַלע נאָענטע און ױיטע באַקאַנטע, איטל און הינדעלע, און רחל־לאה מיט די מומעס, באַקוקן די זאַכן, זאָגן מבינות, װיפֿל עס קאָסט, און װינטשעװען דער כּלה. מלכּהלע האָט אױסגעפּאַקט דעם ציץ מיטן קאָרט, די טיכער און די געצױגענע לײלעכער, און פֿון יעדן שטיקל באַזונדער זײַן היסטאָריע דערצײלט, די טרעפֿענישן און די געשעענישן, װי אַזױ און װי אַרום עס איז געװאָרן געקױפֿט און די „שיעורן", װאָס האָבן זיך געטראָפֿן װי די האָר אױפֿן קאָפּ. די װײַבער!האָבן יעדער זאַך באַזונדער געטאַפּט, געװױגן און געמאָסטן און געגאַנגען טרעפֿן, װיפֿל עס קאָסט און קײן מאָל נישט געקענט טרעפֿן: אָדער אַ ביסל צו פֿיל, אָדער אַ ביסל צו װינציק. אַלײן צו פֿאַרשטײן, האָבן די װײַבער, װי דער שטײגער איז, פּונקט קאַפּױער געטראָפֿן, אײנע װי די צװײטע. אַז אײנע האָט געזאָגט בױדעם, האָט די צװײטע געמוזט פּונקט טרעפֿן קעלער. איז דאָרט אַרױסגעקומען אַ ביסל מינעס, מיט מױל־פֿאַרקרימענישן, נו, נו... איז געקומען צו גײן דער קאָלישער װײַבערשער שנײַדער, אַ שװאַרצער יונגערמאַן נאָך דער חתונ!ק, װאָס דאָס װױל־יונגקײט ליגט אים נאָך אױפֿן פּנים אױסגעגאָסן, דער מיטן אַכט־קאַנטיקן היטעלע, װאָס לײענט מעשׂהביכלעך, װאָס אַלע שבת טאַנצן בײַ אים יונגען מיט מײדן, און װאָס ער האָט אַ געװא!ייִנהײט די װײַבער צו קיצלען הינטער די אָרעמס, אַז ער נעמט זײ די מאָס, און װאָס טאַקע איבער דעם האָט ער שױן נישט אײן מאָל געקראָגן אױסגעפּאַטשט פֿון אָרענטלעכע באַלעבאַטים. ער איז געקומען מיטן בוך, װאָס ער רופֿט עס „זשורנאַל" — אַזאַ מין בוך מיט װײַבערשע מענטעלעך — און האָט געװיזן, װי מען טראָגט אין פּאַריז קלײדער מיט שמאָלע אַרבל און אַרום האַלדז אַזעלכע פֿרענדזלעך, אײנס אױפֿן צװײטן פֿאַרװאָרפֿן, און האָט דערצײלט, װי מען טראָגט אין פאַריז אַזעלכע מיני מאַנספּערשױנענדיקע קאַפּאָטעס מיט באַשליקן פֿון הינטן. ער װײסט, זאָגט ער, װי צו אַרבעטן, װי מען טראָגט אין דער װעלט, נאָר דאָ איז נישטאָ פֿאַר װעמען. טאַקע דערפֿאַר װעט ער באַלד נאָך פּסח פֿאָרן קײן לאָנדאָן, אױפֿן ים, ער האָט שױן אין דער הײם אַ שיפֿס־קאַרטע

דאָס שטעטל

125

ליגן. און דאָס אַלץ האָט ער „געשפּראָכן" אין אַזאַ מין נײ־מאָדנער שפּראַך, מיט דײַטשע װערטער, פֿון די ביכער אַרױס. אַזאַ שנײַדער־ײנג איז דאָס, קײן ייִד װעט שױן פֿון אים נישט זײַן...

אין קיך שטײען אױסגעשטעלט אַלע קינדער, ייִנגלעך און מײדלעך (ערשט צוריקגעקומענע פֿון חדר, די ליכטלעך ברענען זיך נאָך אין די ק'אַמטערנדלעך). אין מיטן צװישן זײ שטײיט רחל־לאה די בעקערין און טײלט פֿון אַ גרױסער שירץ אַרױס קלײנע האָניק־לעקעכלעך, לאַנגע פּלזעצלעך, געמאַכט װי פֿײגעלעך, װאָס זי האָט פֿאַר זײ געבאַקן, װאָרעם אַזױ איז שױן דער מינהג פֿון לאַנג, צו טײלן די קינדער לעקעכלעך, אין דער נאַכט, װען מען גיט אַװעק דעם אױסשטײער צו גײען.

קאַפּיטל עלף

דרײ חופּ ות

מזל־טוב, מזל־טוב! הײַנט איז לאהלעס חתונה.

אַ שטילע, קלאָרע טבת־נאַכט.

נאָך אַ פּאָר טעג, װי דער שנײ האָט אָן אױפֿהער געשאָטן אױפן קלײנעם שטעטל און באַשאָטן עס פֿון קאָפּ ביז צו די פֿיס, איז אין אַ שײנעם פֿאַר נאַכט די לבנה אָנגעקומען. זי האָט זיך געמאַכט אַ װעג דורך די װאָלקנס און האָט דאָס שטעטל ליכטיק געמאַכט אַזױ, אַז די קינדער, װאָס זײַנען אַהײמגעגאַנגען פֿון חדר מיט די ברענענדיקע לאַמטערנדלעך, האָבן זיך מיט זײ מער באַנוצט פֿאַר אַן אילומינאַציע, װי אױף צו באַלײכטן דעם װעג. נאָך דער לבנה זײַנען אַרױסגעשװוּמען די שטערן, יעדערער אײנציקװײז, פֿון די באַהאַלטענע ערטער, װוּ זײי ליגן אין זײער רו, און האָבן זיך אַ לאָז געטאָן צװישן די גרױסע ריסן פון אײן װאָלקן און צװײטן אין די עקן װעלט אַרײַן. די שטערן האָבן געשימערט און באַלױכטן די בערג שנײ, װעלכע האָבן געהױערט איבערן שטעטל און אין שטעטל, װי סטאַדעס װײַסע שעפּסן, אײנס בײַם צװײטן...

אין שטעטל איז הײמלעך. די געװעלבלעך זײַנען אָפֿן, די לעמפּלעך שײנען אַרױס, ייִנגלעך כאַפּן זיך אַרױף אױף די שליטנס, װאָס יקלימפּערן אין גאַס. אין שטעטל איז אַ שׂימחה: דרײ חופּות! דער גביר פֿון שטעטל, ר' יחזקאל, מאַכט חתונה זײַן ייִנגסטע טאָכטער, לאהלזע. ר' יחזקאלס פֿערד־יונג נאָטע פֿירט אונטער דער חופּה יחזקאלס קעכין יענטען, און דער בלינדער עקיבא גיט אײן אַ ספֿר־תּורהלע. בײַ ר' יחזקאלן װעט דער רבי אַלײן מסדר־קידושין זײַן. אַזױ פֿיל חסידים, נגידים זײַנען אָנגעקומען אױף דער חתונה, מיט אַ מוזיק פֿון סאַמע פֿידלען, און ר' נח בדחן איז אױך דאָ — עס װעט זײַן אַ לעבן!... אױך נאָטעס חופּה װעט זײַן ניט אַבי װי, נאָטע װעט צודעקן יענטען דעם קאָפּ פֿאַר כּל־יזעראל. ניט אומזיסט איז שױן אַזאַ מינהג בײַ די אַלטע באַלעבאַטים חתונה צו מאַכן אַ דינסט אין אײן טאָג, װען מען גיט די ייִנגסטע טאָכטער אױס. און הײַנט דער יום־טוב פֿון אַרײַנגעבן דאָס ערשטע מאָל אַ ספֿר־-תּורה אין חבֿרה תּהילים!

דאָס שטעטל

127

דאָס גאַנצע שטעטל איז פֿול מיט מחותּנים און מחותּנתטעס, מען דאַמפּלט אַרום אױף שליטנס, װעלכע קלינגען מיט די גלעקלעך אין אַ,'ע גאַסן. יונגען כאַפּן זיך פֿון הינטן אַרױף, און עס איז אַ ליאַרעם און אַ געטומל. עס באַװײזן זיך חסידים אין זײדענע היט, סאַמעטענע היט, אין שטרײמלעך און ספּאָדקעס, געקנײטשט אין דרײען, טײלן זיך כּיבודים אין דער גאַט. עט באַװײזן זיך ייִדן אין אױסגעשמירטע שטיװל מיט אײל, אין שבתדיקע, טוכענע קאַפּאָטעס מיטן שניט פֿון הינטן; מחותּנתטעס מיט הױכע הײבן, מיט שלײפֿעלעך און זײדענע ברײטע קלײדער. ברוגזדיקע מומעס שטײען פֿאַר די טירן, אָנגעטאָן מיט די קײטעלעך, מיט די בראָשקעלעך און ו.יאַרטן אױף דעם שליטן, װאָס מען האָט אַרױסגעשיקט נאָך די חתונה־געסט — אַ נײ־מאָדישער אױפֿטו — כאָטש זײ האָבן נאָר אײניקע טרינן אַריבערצוגײן. מײדלעך, באַלעבאַטישע קינדער, װאָס אַ פּאָר טאָג פֿאַר דער חתונה זײַנען זײ נאָך אַרומגעגאַנגען מיט קלײנע צעפּלעך, װעלכע זײ האָבן זיך געפֿלאָכטן, כּדי די האָר זאָלן זײַן „געקאַרבט", זײַנען אױסגעצירט אין װײַסע קלײדלעך מיט בלױע סטענגעס און מיט װײַסע שיכלעך. אין די הענט האַלטן זײ סאַמעטענע בײטעלעך אױף טאַנץ־געלט. עס גײען צום חתן בחורים אין אַטלעסענע קאַפּאָטעס, אין סאַמעטענע ניעיט, טײל אין משפּחה־שטרײמלעך, װאָס איז אַ צײכן, אַז דער בחור האַלט בײַ אַ שידוך טאָן'. עס באַװײזן זיך ייִנגלעך אין קאַפּעלעך און מײדלעך מיט אױסגעצװאָגענע קעפּלעך, װאָס גײען מיט די מאַמעס אױף דער חתונה. די מוזיק הערט זיך שױן אין געסל. מען טאַנצט, דאָס גאַנצע שטעטקן קונגט אָן אױף אײן פּלאַץ און מען טאַנצט אין שנײ. יונגען קנעטן קױלן שנײ, און גרײטן זיך אָן, װען מען װעט חתן־כלה צו דער חופּה פֿאַרן שול־הױף פֿירן... און די לבנה שטיפֿט אױך אַרום, באַגיסט מיט ליכט דעם שנײ, װאָס ליגט װי אַ װאַרעמער דעק איבערן שטעטל. ליכטיק, הײנגלעך, װי בײַ טאָג. די שטערן װינקן אַראָפּ, דער שנײ פֿינקלט אַרױו־, בױיק'יאַנמן פֿליִען אין אַװיר אַרום, און די הײַזלעך שטײען אין די װײַסע קאָפּקעלעױ אױפֿן קאָפּ, און שליטנס ראַמפּלען, גלעקלעך קלינגען, רױשן, און יונגען כאַפּן זי)י אױף פֿון הינטן אױפֿן ברעטל.

אין גאַס האָבן ז'יך געהערט פֿידלען שפּילן חסידישע, לאַנגע, אױסגעצױגענע ניגונים. ר' שלמה לינטשעצערס פֿידעלע זינגט אין דער גאַס, און עס האָט זיך אַװעקגעקאָזט אױף אַ שטײגער. די שטערן אין הימל, די װײַסע װעלט אַרום און אַרום שװײַגט און האָרכט זיך אײן. חסידים זינגען זיסע ניגונים. פֿון די פֿענצטער װײַזן זיך ליכט און לאָמפּן. אױפֿן געסל װערט העל, ליכטיק, װײַבער שטעלן זיך פֿאַר די טירן מיט אָנגעצונדענע קין־העלעלעך. די פֿײַערן צעפֿלאַקערן זיך. מען פֿירט דעם חתן מיט דער

שלום אַש

כּלה צו דער חופּה פֿאַרן שול־הױף. עס הײבן אָן גײן חסידים אין שװאַרצע שטרײמלעך — אַ ים שװאַרצע סאַמעטענע היט, אַטלעסענע קאַפּאָטעס. עס שיטן זיך װײַבער אין בלאַנקענדיקע שטערנטיכער און מיט בריליאַנטן, װאָס זײַנען אײַנגעזעצט װי שטערן. ברײטע, זײדענע קע'ייִ'־ער רױשן. כּפֿול־שמונהדיקע הבדלות פֿלאַקערן אין די וענט. שװאַרצער סאַמעט טוקט זיך אין זײדענע, העלע קלײדער, װי שװאַרצע שטראָמען װאַסער אין װײטן שנײ. דער רבי איז אין אַ װײַסן כאַלאַט אין מיטן, און די שװאַרצע סביבה איז אַרום איזם. די לאָװיטשער ױביצין אין דעם בױײטן שטערנבאנד טאַנצט פֿאַר חתן־כלה, שיט ראָזשינקעס און מאַנדלען, קלײנע חןיר'ייִנגלעך, מײדלעך כאַפּן די ראָזשינקעס, ואָס פֿאַלן אײנע נאָך דיער אַנדערער. די שמשים מיט רצועות טרײבן פֿונאַנדער די קינדער, מאַכן אַ װעג. עס װײַזן זיך חתן־כלה. זײ גײען בײזאַמען, פֿאַרדעקנדיק זיך די אױגן מיט די נאָז־טיכלעך. די מחותּנים גײען פֿון בײדע זײַטן. ר" יחזקןאל אַלײן איז אין אַ שטרײמל, אין שיך און זאָקן גלײַך מיטן מהותן. די מחותּנתטעס פֿירן די כּלה אונטן אַרום. דאָס אַלץ װאַרפֿט אַן אַריסטאָקױאַטישן גלאַנץ, חסידיש און נגידיש. און די פֿידלען שפּילן און די חסידים זינגען מיט און די הבדלות לײכטן מיט...

נאָך דעם ערשטן צוג האָט זיך געװיזן דער צװײטער. נאָטע פֿירט יענטען אונטער דער חופּה. פֿון פֿאָרנט איז געק'אָפֿן אַ יונג און האָט נעטראָגן די שול־קאַמטערנע מיט די אױסגעשניטענע לײבן און בערן, װאָס יעדערער פֿון זײ האָט זיך געברענט אין אַן אַנדער קאָליר. עס האָט זיך געהערט יעקלס מיט די אַרומגעבונדענע באַקן־בעמבע: בים־באָם, ביםבאָם! עס האָט געהילכט און געקלונגען דאָס געסל. אַ יונג האָט ערגזעץװוּ דערפּאַקט דעם שטאָט־גרעגער, װאָס וזענגט אױפֿן קלאָין פֿאַר דיער קאָזע, און האָט אָנגעהױבן צו גרעגערן. ייִדן באַלעגאָלעס האָבן אַרױסגענומען די שטורקאַצן פֿון די װעגן און חתן־כלה באַגלײט. רחל־לאה די מומע האָט זיך מיט אַ מהותן אַ באַלעגאָלע בײַ די הענט אָנגענומען און האָבן פֿאַר הױזן־כלה געטאַנצנן. און זזי בעמבע קל|אַןפ -צו, און די יונגען פֿײפֿן־צו, כאַפּן קױלן שנײ, קנעטן זײ פֿעסט און לאָזן אין די קעפּ. דער חתן פֿירט די כּלה. נאָטע זעט אױס אין זײַן שבת־היטל, װי גאָר אַן אָרענטלעכער מענטש, נאָר די אױגן װינקען לאָבוסעװאַטע פֿון הינטער דער חופּה אַרױס... די כּלה יענטע, אָנגעטאָן אין אסתּרלס שבתדיק קלײדעלע, װײנט אױפֿן קול. דער שטאָט־רב גײט צװישן די מחותּנים, באַלעגאָלעס, װאָס זײַנען אין קאָרטענע כאַלאַטלעך, אין אױסגעשמיריטע שטװל און אין שװאַרצע שבתדיקע טוך־היט. דאָ און דאָרט שפּרינגט אַרױס אַ מחותּנתטע אין אַ ברײט קלײד מיט באַנדן, און מיט אַ שלײפֿעלע אױפֿן קאָפּ, פֿאר-

דאָסשטעטל

129

לײגט די הענט אױף די זײַטן און, אָננעמנדיק אַ פֿאַרזאָרגטן מהותן בײַ די באָקעס, טאַנצט זי מיט אים אױף אײן אָרט און זינגט

און װאָס איך האָב געװאָלט

האָב איך אױסגעפֿירט.

זאָל איך אַזױ לעבן,

זאָלן מײַנע שׂונאים צעפּלאַצט װערן!

און יעקלס מיט די געשװאָלענע באַקן בעמבע באָמבלט צו: ביםבאָם! בים־באָם!

נאָך דעם צװײטן צג איז אָנגעקומען פֿון אַ הינטער־געסל דער דריטער פֿון דער „חברה־תּהילים". די טראָמײטערס האָבן פֿאָרױס פֿאַר זײ אַ װעג אױסגעשאַלט אין שטעטל. װאָס איז? צי איז משיח אין שטעטל געקומען? אױף די פֿערד רײטן פֿאַרשטעלטע ייִדן. דאָרט רײט אַ טערק מיט אַ טלית אַרומגעבונדן אױפֿן קאָפּ, אַ מכשפֿה אין אַ קיטל רײט אױף אַ בעזים אין דער הױך, עס קומען אָנצולױפֿן װיקדע ברואים און פֿירן דעם שטאָט־באָק אין אַ קאַפּאָטע אָנגעטאָן. האָלאָװעשקעס אין סמאָלע געטונקען, אין פֿײַער געצונדן און אין הימל געװאָרפֿן. שראָט אָן שטײנער געקלאַפּט, די קנאַקן גײען אין הימל אױף. צי װילן זײ יריחוט מױערן אײננעמען? שװאַרצע מאַסן ייִדן, ימים שװאַרצע סאַמעטענע היט און קאַפּאָטעס, מיט די קינדער אױף די הענט, מיט ניגונים אױף די ליפּן, טאַנצן אַרום דעם בלינדן עקיבא, װעלכער האַלט דאָס קלײנע ספֿר־תּורהלע און האָפּצעט דערמיט בלינדערהײט: אנדזער ספֿר־תּורהלע! אונדזער ספֿר־תּורהלע! קײן װאַרים לעפֿל עסן האָט דער סגי־נהר קײנמאָל נישט געןקאַט, אױף אַ שטײן איז ער געשלאָפֿן, אין די הײזער געגאַנגען, אַ גראָשן צו אַ גראָשן צוגעלײגט, און אױף דער עלטער אַ ספֿר־תּורהלע זיך געלאָזט שרײבן, אַ ספֿר־תּורהלע, אַ קינד, אַ קדיש נאָך זיך. און ייִדן, די חבֿרה־תּהילים, האָפּצען מיט אים און זינגען מיט אים „אונדזער ספֿר־תּורהלע, אונדזער ספֿר־תּורהלע!" אהרן־לײב דער שוסטער האָט די קאַפּאָטע פֿון זיך אַראָפֿגעװאָרפֿן, דעם פֿעלדשערס קאַפּעלושל זיך אָנגעטאָן, מיט פֿעדערן עס נאָן- באַפּוצט, געכאַפּט דאָס ספֿר־תּורהלע און אַ טענצל אין קאָן דערמיט געמאַכט. דער בלינדער עקיבא פּאַטשט מיט די הענט: זײַן קינד, זײַן יורש, זײַן מצבה גאָױ אים. ער קושט עס. ייִדן מיט די קינדער אױף די הענט טאַנצן אַרום דעם ספֿר־תּורהלע, קושן עס, האַלדזן עס: אונדזער ספֿר־תּורהלע, אונדזער ספֿר־תּורהלע! און די גלעקלעך קלינגען מיט, און די פֿײַערלעך קנאַקן מיט, און די טראָמײטן שאַלן מיט, און די ייִדן מיט געזאַנג, מיט געװאַלדן, טאַנצן־צו, שפּרינגען־צו, און יונגען קנעטן קױלן שנײ און שיסן־צו און װאַליען־צו...

שלוםןוש

אױף דעם הױף פֿון דער שול, װעלכער איז געװען אַרומגערינגלט מיט אַ נידעריקן פּלױט פֿון שװאַרצע, האַלב־פֿאַרברענטע ברעטער, זײַנען די דרײ חופּות אָנגעקומען. הינטער אַ װײַסן צודעק שנײ, װעלכער האָט געגרײכט ביז צום פּלױט, איז די חורבה געלעגן צוגעדעקט. די באַשנײטע חורבה האָט געקוקט מיט איר װײַסער קאָפּקע אױפֿן קאָפּ אין הימל אַרײַן; די לבנה האָט זי מיט ליכט באַגאָסן.

בײַ דער חורבה האָבן זיך די דרײ חופּות אָפּגעשטעלט. די ניגונים פֿון די אַלע דרײ חופּות האָבן זיך נישט אױסגעמישט, נישט געשטימט אין אײנעם. יעדער ניגון פֿון יעדער כּלי איז זיך זײַן באַזונדערן ױעג געגאַנגען, פֿאַר זיך, און האָט באַזונדער אָפּגעקלונגען. און עס האָט זיך געדאַכט, אַז די ניגונים האַלטן צװישן זיך מלחמה, אײן בּלי מיט דיער צװײטער. די אײדעלע, חסידישע פֿידלען, די באַלעגאָלישע בעמבע און די באַלעבאַטישע טראָמײטן האָבן זיך געקריגט, און אײנע האָט די אַנדענרע געװאָלט גובר זײַן...

הינטער דער שטאָט איז די װעלט אַרום און אַרום אין װײַסן גע!יוען באַדעקט. שטיל און רואיק איז געװען אַרום, װי אױף אַ גרױסן בית־עולם. אין דער לופֿטן איז װײַט געהאַנגען אַ נישט־באַשטימטע װײַסע כמאַרע, ואָס האָט צוזאַמענגעװעבט הימל און ערד. די לבנה האָט אײנע אַלײן אַרומגעשפּאַצירט אין דער װײַסער, שטומער אומענדלעכקײט. אױפֿן װײסבאַשנײטן באַרג איז אַלץ נאָך געלעגן אױסגעשפּרײט דער בית־עולם, און צװישן זײַנע מצבות, װאָס האָבן קױב פֿון הינטער דער װײַסער זיעק אַרױסגעשטאַרט, האָט די לבנה אַרומגעשפּאַצירט און װוּ־נישט־װוּ און װען־נישט־װען אַ הױכע מצבה מיט ליכט באַגאָסן. הינטער דעם פּק'ױט פֿון בית־עולם איז דער שװאַרצער טײַך גערונען, דער טײַך, װאָס מען זאָגט װעגן אים אין שטעטל, אַז ער רינט פֿון משה רבנוס שטײן אַרױס, און װאָס זײַן װאַסער איז אַ רפֿואה צו קראַנקע אױגן. נאָר דער נזײך אַלײן האָט זיך נישט געלאָזט צודעקן הינטער דעם װײַסן צודעק. דאָ און דאָרט האָבן זיך אין זײַן שװאַרץ װאַסער שטיקער שנײ קעגנאיבער ירער לבנה גענעצט, װאָס האָבן אױסגעזען װי װילדע ברואים, װי זײ זיצן אױף די אײער... װײַט הינטערן בית־עולם האָט דער שװאַרצער טײַך, אַ שװאַרצע רינע, אין דער װײַסער אומענדלעכקײט זיך פֿאַרבלאָנדזשעט, און מען האָט נישט געװוּסט װוּ זײַן סוף איז.

אײנער אַלײן, מיט דעב פּעקל אױף דער פּלײצע און מיטן שטעקן אין דער האַנט, איז דער װאַנדלער געגאַנגען איבערן װעג, װאָס פֿירט

דאָס שטעטל

פֿאַרבײַ דעם בית־עולם. צװישן די הױכע, װײס־באַשנײטע טאָפּאָלן, װעלכע האָבן אין ליכט פֿון דער לבנה אױסגעזען װי װײַסע עדות. דאָ איז אַלץ רואיק און שטיל געװען, געלעבט זײַן טױט לעבן. אַלט־קאָזמער האָט פֿון דער װײטן פֿאַרנומען די ניגונים פֿון די פֿידלען, די צעריסענע טענער פֿון די געזאַנגען און דעם װײטן שאַלנדיקן עכאָ פֿון די טראָמײטן און פֿון דער בעמבע. נאָר דאָ האָבן זיך די ניגונים נישט געקריגט, נישט אײנער געװאָלט דעם צװײטן גובר זײַן. שטיל און רואיק, װי פֿון אַ באַהאַלטענער װעלט, האָבן די טענער אַהער געבלאָנדזשעט, און האָבן זיך דאָ אין אײנעם אױסגעמישט, צוזאַמענגעקלונגען: יעדערער האָט געגעבן זײַן טאָן אין ניגון, די חסידישע פֿידל, דער באַלעבאַטישער טראָמײט, די באַלעגאָלישע בעמבע, און עס איז אײן ניגון געװאָרן פֿון אײן שטעטל...

און דער װאַנדלער צוזאַמען מיט דעם ניגון האָבן זיך אין אײנעם מיט דער שװאַרצער װאַסער־רינע ערגעץ װײַט אין דער װײַסער אומענדלעכקײט פֿאַרבלאָנדזשעט...