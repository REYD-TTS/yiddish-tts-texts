„אױסגעטרײסלט“ פֿון שלום־עליכם

― שאַט! ― רופֿט זיך אָן אַ ייִד מיט קײַלעכיקע אױגן, װי בײַ אַן אָקס, װאָס איז געזעסן די גאַנצע צײַט אין װינקל בײַם פֿענצטער און האָט גערײכערט און געהערט מעשׂיות פֿון גנבֿות, און גזילות, און עקספּראָפּריאַציעס. ― אָט װעל איך אײַך דערצײלן אַ שײנס, אױך מיט אַ גנבֿה, װאָס האָט זיך פֿאַרלאָפֿן פֿאַל־ בײַ אונדז, און דװקא אין בית־מדרש האָט זיך דאָס געטראָפֿן, און נאָך יום־כּיפּור דערצו! איר מעגט דאָס האָרכן.

אונדזער שטעטל כּתריאלעװקע, ― איך בין אַלײן אַ כּתריאלעװקער ― איז אַ קלײן שטעטל און אַ אָרעמס. קײן גנבֿים איז בײַ אונדז נישטאָ. מע גנבֿעט נישט, ס'איז נישטאָ בײַ װעמען צו גנבֿענען, און ס'איז נישטאָ װאָס צו גנבֿענען, און אָן אַלעמען איז דאָך גלאַט אַ ייִד קײן גנבֿ נישט. דאָס הײסט, אַ ייִד איז אַפֿילו יאָ אַ גנבֿ, נאָר נישט אַזאַ גנבֿ, װאָס זאָל קריכן דורך אַ פֿענצטער, אָדער גײן מיט אַ מעסער יענעם קױלען. דרײען, אױסדרײען, אַרײַנדרײען, פֿאַרדרײען און אָפּדרײען יענעם דעם קאָפּ ― דאָס מהיכא־תּיתי; אָבער נישט קריכן יענעם אין קעשענע אַרײַן, מע זאָל אים כאַפּן פֿאַר דער האַנט און מע זאָל אים נאָך באַדאַרפֿן פֿירן מיט אַ געלער לאַטקע אױף דער פּלײצע ― דאָס פּאַסט פֿאַר איװאַן זלאָדי, אָבער נישט פֿאַר קײן ייִדן... שטעלט אײַך פֿאָר, האָט זיך בײַ אונדז אין כּתריאלעװקע געטראָפֿן אַ גנבֿה, און נאָך װאָסער אַ גנבֿה ― אַכצן הונדערט קאַרבן אין אײן קלאַפּ!

ױהי היום, טרעפֿט זיך אַ מעשׂה, עס קומט צו פֿאָרן אין שטאָט אַרײַן אַ אורח, עפּעס אַ ייִד אַ פּאָדריאַטשיק פֿון דער ליטע, פּונקט אין, אום ערבֿ יום־כּיפּור פֿאַר מינחה, שטעלט זיך אָפּ, געװײנלעך, אױף אַ אַכסניה, לײגט אָפּ דעם קלומעק און לאָזט זיך גײן גלײַך אין שול אַרײַן און טרעפֿט אין אַלטן בית־מדרש. געקומען אין בית־מדרש צו מינחה, טרעפֿט ער די גבאָים בײַ דער שיסל. ― „שלום־עליכם!“ ― „עליכם־שלום“. ― „פֿון װאַנעט איז אַ ייִד?“ ― „פֿון דער ליטע“. ― „מה שמכם?“ ― „װאָס איז אײַער באָבעס דאגה?“ ― „איר זײַט דאָך געקומען אין אַ שול“. ― „װוּהין דען זאָל איך גײן?“ ― „װילט איר מסתּמא בײַ אונדז דאַװנען?“ ― „אַ ברירה האָב איך? װאָס דען זאָל איך טאָן?“ ― „טאָ גיט זשע עפּעס אין שיסל אַרײַן. ― „װאָס דען, אומזיסט װעל איך דאַװנען?“.

קיצור־הדבֿר, אונדזער אורח נעמט אַרױס דרײַ זילבערנע קאַרבן און גיט אין דער שיסל אַרײַן, און אַ חוץ דעם ― אינעם חזנס טעלער אַ קאַרב, דעם רבֿ אַ קאַרב, אױף דער תּלמוד־תּורה אַ קאַרב, אין צדקה־טעלער אַ חצי פֿױגל, אַ חוץ װאָס ער האָט צעטײלט די אָרעמע לײַט, װאָס בײַ דער טיר, ― זײ זײַנען פֿאַראַן בײַ אונדז, קײן עין־הרע, אַזױ פֿיל, אַז מע זאָל זיך װעלן צולאָזן צו זײ, באַדאַרף מען צעטײלן רױטשילדס פֿאַרמעגן.

דערזען אַזאַ מין אורח, האָט מען דאָך אים מסתּמא אָפּגעטראָטן אַ שטאָט סאַמע אין מיזרח־װאַנט, אײַ, װוּ האָט מען גענומען אַ שטאָט, אַז אַלע שטעט זײַנען פֿאַרנומען? איז קײן קשיא ניט, למאַי װוּ נעמט זיך אַן אָרט, אַז סע מאַכט זיך אַ שׂימחה, אַ חתונה, אָדער אַ ברית, אַלע זיצן שױן אַרום טיש, פּלוצלונג װערט אַ גערודער, ― װאָס איז? דער נגיד איז געקומען! קװעטשט מען זיך אַזױ לאַנג, ביז מע מאַכט אַן אָרט פֿון נגידס װעגן. קװעטשן זיך איז אַ ייִדישע זאַך; אַז קײנער קװעטשט זײ נישט, קװעטשן זײ זיך אַלײן...

דער ייִד מיט די קײַלעכדיקע אױגן שטעלט זיך אָפּ, באַטראַכט דעם עולם, װאָס פֿאַר אַ אײַנדרוק עס האָט געמאַכט אױף אונדז זײַן װיץ, און דערצײלט װײַטער.

― קיצור־הדבֿר אונדזער אורח האָט זיך באַזעצט אױבן־אָן און האָט געבעטן בײַם שמשׂ אַ שטענדער. אָנגעבױגן זיך איבערן שטענדער, האָט זיך אונדזער אורח צו כּל־נדרי אָנגעטאָן אין טלית און אין קיטל און האָט זיך אַװעקגעשטעלט דאַװנען, האָט ער געדאַװנט, די גאַנצע צײַט געשטאַנען אױף די פֿיס, זיך נישט צוגעזעצט. ― פֿון צולײגן זיך שמועסט מען נישט! ― ער איז נישט אָפּגעטראָטן פֿון שטענדער אױף קײן מינוט, דער ליטװאַק, סײַדן דעמאָלט, װען מע האָט באַדאַרפֿט זיך שטעלן שמונה־עשׂרה אָדער פֿאַרן כּורעים... אָפּפֿאַסטן אַזאַ טאָג און אױסשטײן אױף די פֿיס, זיך ניט צוזעצן אַפֿילו ― דאָס קאָן נאָר אַ ליטװאַק!... ערשט נאָכן לעצטן בלאָז, אַז ס'איז געקומען צום װאָכעדיקן מעריבֿ און חײם־חנא דער מלמד (דער מעריבֿ קומט חײם־חנא דעם מלמד פֿון קדמונים) האָט זיך אָנגעהױבן ציקלען: „המעריבֿ ערבֿים!“ ― פּלוצעם הערט זיך אַ געשרײ: „גװאַלד! גװאַלד! גװאַלד!“... מע טוט אַ קוק ― דער אורח ליגט אױף דער ערד און חלשט. מע גיסט אים אָפּ מיט װאַסער, מע מינטערט אים אָפּ ― ער חלשט װײַטער. װאָס איז די מעשׂה? ער האָט געהאַט מיט זיך, דער ליטװאַק הײסט דאָס, אַכצן הונדערט קאַרבן, האָט ער מורא געהאַט, זאָגט ער, זײ איבערצולאָזן אױף דער אַכסניה ― אַ װערטעלע אױסצורײדן אַכצן הונדערט קאַרבן! װעמען פֿאַרטרױט מען אַזאַ מטמון מיט געלט אין אַ פֿרעמדער שטאָט? האַלטן זײ בײַ זיך אין קעשענע אום יום־כּיפּור איז עפּעס אױך נישט קײן פּלאַן. האָט ער זיך מישבֿ געװען, זאָגט ער, און האָט זײ אַרײַנגערוקט שטילערהײט אין שטענדער אַרײַן ― אַ ליטװאַק קאָן! אַצינד פֿאַרשטײט איר שױן, פֿאַר װאָס ער איז נישט אָפּגעטראָטן פֿון שטענדער אױף קײן מינוט?... נאָר בשעת שמונה־עשׂרה שטײן אָדער בעת כּורעים פֿאַלן האָט, אַ פּנים, דאָס געלט עמעצער אַרױסגעלקחנט.

קיצור־הדבֿר, ער גװאַלדעװעט, ער װײנט, ער לײגט אײַן די װעלט: װאָס װעט ער איצטער טאָן אָן געלט? ס'איז, זאָגט ער, פֿרעמדע געלט, ס'איז נישט זײַנס, ער איז נאָר אַ משולח פֿון אַ קאַנטאָר, אַ ייִד אַן אָרעמאַן, זאָגט ער, און אַ מטופּל מיט קינדער, ― עס קומט דאָך אים איצטער, זאָגט ער, נאָר נעמען און אַרײַנװאַרפֿן זיך אין װאַסער אַרײַן, אָדער אױפֿהענגען זיך, זאָגט ער, אָט דאָ אין שול פֿאַר אַלעמען אין די אױגן!...

דערהערט אַזעלכע דיבורים איז דער גאַנצער עולם געבליבן שטײן װי געלײמט, גאָר פֿאַרגעסן, אַז ס'איז נאָך אַ תּענית און מע באַדאַרף גײן אַהײם גיכער זיך אָפּפֿאַסטן. ס'איז אונדז געװען אַ בזיון פֿאַרן אורח, אַ חרפּה, אַ בושה פֿאַר זיך אַלײן: אַזאַ גנבֿה, אַכצן הונדערט קאַרבן! און װוּ? אין בית־מדרש, אינעם אַלטן כּתריאלעװקער בית־מדרש! און װען? יום־כּיפּור! אַזאַ מעשׂה איז ניט געהערט געװאָרן אױף דער, אין דער װעלט!

― שמשׂ! פֿאַרשליס די טיר! ― אַזױ האָט געגעבן אַ באַפֿעל אונדזער רבֿ. מיר האָבן אונדזער אײגענעם אַ רבֿ, הײסט ער רב יאָסעפֿל, אַן אמתער אַן ערלעכער ייִד אַ כּשרער, אַפֿילו נישט אַזאַ איבערשפּיצטער, נאָר אַ מזג־טובֿ, אַ מענטש אָן אַ גאַל. ער האָט אין זיך אַ מאָל אַזעלכע אײַנפֿאַלן װאָס איר װעט דערױף קײן מאָל נישט פֿאַלן, איר זאָלט זײַן מיט אַכצן קעפּ! פֿאַרשלאָסן די טיר פֿונעם בית־מדרש, רופֿט זיך אָן רב יאָסעפֿל דער רבֿ צום גאַנצן עולם, און אַלײן איז ער בלאַס װי די װאַנט, די הענט ציטערן אים און די אױגן ברענען:

― שמעו נא, רבותים, הערט צו ייִדן, ס'איז אַ מיאוסע מעשׂה! אַזאַ מעשׂה איז נאָך נישט געהערט געװאָרן זינט די װעלט שטײט, אַז בײַ אונדז אין כּתריאלעװקע, זאָל זיך געפֿינען אַזאַ בעל־עבֿירהניק, אַזאַ פּושע־ישׂראל, װאָס זאָל האָבן אַ פֿאָטעפֿאַלנעסט צונעמען בײַ בײַ אַ פֿרעמדן מענטשן, נעבעך אַ טאַטע פֿון קינדער, אַזאַ אוצר מיט געלט, און װען? אין אַזאַ הײליקן טאָג, װי יום־כּיפּור, און אפֿשר נאָך צו נעילה, ― אַזאַ מעשׂה איז דאָך נישט געהערט געװאָרן זינט די װעלט שטײט! עס גלײבט זיך מיר גאָרנישט, אַז ס'קאָן געמאָלט זײַן אַזאַ זאַך, עס קאָן נישט זײַן בשום־ענין־ואופֿן! און אפֿשר, אַ קשיא אױף אַ מעשׂה, ייִדן זײַנען נעבעך זשעדנע אַ קערבל, ובפֿרט אַזאַ אוצר, אַכצן הונדערט קאַרבן, דער יצר־הרע רחמנא־ליצלן איז גענוג גרױס, טאָמער איז עמעצער פֿון אונדז געשטרױכלט געװאָרן, באַשערט געװען עמעצן נעבעך אַן אומגליק, טאָן אַזאַ אַן עבֿירה אין אַזאַ טאָג, באַדאַרפֿן מיר זען די זאַך חוקר־ודורש זײַן, דערגרונטעװען זיך ביזן שורש. הימל און ערד האָבן געשװױרן, אַז דער אמת מוז אַרױף װי בױמל אױפֿן װאַסער. על־כּן, זאָגט ער, באַדאַרפֿן מיר זיך באַזוכן אײנס דאָס אַנדערע, באַזוכן, באַטאַפּן, טרײסלען אַלע קעשענעס, פֿונעם ערשטן בעל־הבית, זאָגט ער, ביזן שמשׂ, נישט דורכלאָזן קײנעם נישט. נאַט, ייִדן, טרײסלט מיך!

אַזױ האָט זיך אָפּגעזאָגט אונדזער רבֿ, רב יאָסעפֿל, און האָט זיך דער ערשטער צעגאַרטלט די קאַפּאָטע און איבערגעקערט אַלע קעשענעס אױף דער לינקער זײַט. און, אױף אים קוקנדיק, האָבן אַלע בעלי־בתּים זיך צעגאַרטלט און אױסגעקערט די קעשענעס, און מע האָט גענומען באַזוכן און באַטאַפּן און טרײסלען אײנס דאָס אַנדערע, אַזױ לאַנג, אַזױ ברײט, ביז ס'איז געקומען צו לײזער־יאָסלען. איז ער געװאָרן אַלערלײ געשטאַלטן און האָט אָנגעהױבן טענהן, ערשטנס, אַז דער אורח איז אַ שװינדלער. ס'איז אַ מאַניפֿאָרגע פֿון אַ ליטװאַק, מע האָט בײַ אים קײנער קײן געלט נישט געגנבֿעט, שקר־וכּזבֿ ― איר זעט נישט, אַז ס'איז אַ געמאַכטע זאַך?...

האָט דער עולם אָנגעהױבן נאָך: ס'טײַטש, בעלי־בתּים האָבן זיך געלאָזט באַזוכן, פֿאַר װאָס זאָל מען לײזער־יאָסלען אױסמײַדן? נישטאָ קײן מיוחסים! „באַזוכן! באַזוכן!“ ― האָט געשריִען דער גאַנצער עולם.

לײזער־יאָסל האָט דערזען, אַז ס'איז שלעכט, האָט ער אָנגעהױבן בעטן זיך רחמים, מיט טרערן אױף די אױגן, מע זאָל אים נישט באַזוכן. ער האָט זיך געשװױרן מיט כּל־השבֿועות, ער זאָל אַזױ רײן זײַן פֿון שלעכטס, װי ער איז רײן פֿון דער גנבֿה. נאָר װאָס דען? ס'איז אים אַ בזיון, זאָגט ער, ער בעט, מע זאָל רחמנות האָבן אױף זײַנע יונגע יאָרן און מע זאָל אים נישט אָנטאָן דעם בזיון, מע זאָל אים נישט באַזוכן. „טוט מיר, זאָגט ער, װאָס איר װילט, נאָר טרײסלען זאָלט איר מיר ניט!“ װי געפֿעלט אײַך אַזאַ ימח־שמוניק? װי מײנט איר, אַ שטײגער, מע האָט אים עפּעס געהערט? געלײגט כּבֿוד?...

נאָר שאַט! איך האָב אײַך גאָר פֿאַרגעסן דערצײלן, װער איז דער לײזער־יאָסל. דער דאָזיקער לײזער־יאָסל איז אַלײן נישט קײן כּתריאלעװקער, ער איז גאָר אַלײן פֿון די, אַל די שװאַרצע יאָר, נאָר ער שטײט אײַן בײַ אונדז אין כּתריאלעװקע פֿאַר אַן אײדעם. דאָס האָט אים אונדזער נגיד אױסגעקראַצט פֿון ערגעץ, זיך באַרימט, אַז ער האָט דערטאַפּט אַ אבֿן־טובֿ, געהאַנדלט אַ מציאה פֿאַר זײַן טאָכטער, טױזנט בלאַט גמרא אױף אױסװײניק, און אַ בעל־תּנך, און אַ בעל־לשון־קודש, און אַ בעל־חשבון, און תּשבורת מיט אַלגעברע, און אַ כּתבֿא־רבא, הכּלל מיט אַלע זיבעצן מעלות! געבראַכט צו פֿירן די צאַצקע, איז מען געגאַנגען קוקן אױף חידושים: װאָס האָט דאָ דער נגיד אײַנגעהאַנדלט פֿאַר אַ מציאה. מילא, אַזױ אַ קוק טאָן אױף אים, איז גאָרנישט, אַ יונגערמאַן אַ זכר, נישט קײן מיאוסער יונגערמאַן, נאָר די נאָז אַ ביסל צו אַ לענגלעכע, אױגן ברענענדיקע, װי צװײ קױל פֿײַער, און אַ מױל ― פּעך און שװעבל! מע האָט זיך גענומען מיט אים פֿאַרהערן אַ בלאַט גמרא, אַ קאַפּיטל פּסוק, שטיקל רמבם, דאָס, יענץ ― אש להבֿה! עס, ער איז קלאָר, דער הונט, אומעטום, װי אַ גױ אין אַשרי, װי מע טוט אים אַ כאַפּ, איז ער אין דער הײם! רב יאָסעפֿל אַלײן האָט אױף אים געזאָגט, אַז ער מעג זײַן אַ רבֿ בכל־תּפֿוצות־ישׂראל... און פֿון די אַלע הײַנטיקע זאַכן שמועסט מען ניט. איר קאָנט פֿאַרשטײן, בײַ אונדז איז פֿאַראַן אײנער אַ גאַנצער חקרן, זײַדל רב שעיהס, אַ רעכטער משוגענער, איז ער אַ הונט אַקעגן לײזער־יאָסלען! הײַנט זײַן שפּילן אין שאַך פֿאַרמאָגט נישט די גאַנצע װעלט! אַז מע שמועסט אַ געראָטענער!

אַװדאי האָט די שטאָט מקנא געװען אונדזער נגיד אױף אַזאַ תּכשיט, כאָטש אַפֿילו דער עולם האָט געשמועסט, אַז דער תּכשיט איז געכאַפּט אױף דער מעשׂה. דהײַנו? ס'איז נישט געפֿעלן דעם עולם, װאָס ער איז צו קלוג (װאָס צו ― איז איבעריק) און איז צו פֿיל אַן עניו בײַ זיך, אַ גוטער ברודער מיט איטלעכן באַזונדער, זאַפּאַני־בראַטאַ מיטן קלענסטן פֿונעם קלענסטן, עס מעג זײַן אַ בחור, עס מעג זײַן אַ מײדל, עס מעג זײַן אַ אשת־איש... הײַנט איז נישט געפֿעלן דאָס אַרומגײן זײַנס ― פֿאַרטראַכט, קומט אין שול אַרײַן שפּעטער פֿון אַלעמען, טוט אָן דעם טלית און קוקט אין „באר־מים־חײם“, אָדער אין „אבֿן־עזרא“ אַרײַן, די יאַרמלקע פֿון יענער זײַט, און דאַװנען - ניט אַ לעק! מע זאָל עפּעס זען אױף אים שלעכטס האָט מען נישט געזען גאָרנישט, נאָר געמורמלט האָט מען, אַז קײן גרױסער ירא־שמים איז ער ניט ― אַ מענטש מיט אַלע מעלות קאָן נישט זײַן!

כּך־הװה. אַז ס'איז געקומען צו לײזער־יאָסלען, מע האָט זיך גענומען צום בחור, װאָס איז די מעשׂה, װאָס ער לאָזט זיך נישט באַזוכן ― דאָס איז דאָך שױן אַ סימן, אַז דאָס געלט איז בײַ אים! מאַכט ער: לאָז מען אים געבן אַ שבֿועה־דאורײתא, לאָז מען אים שנײַדן, בראָקן, בראָטן, ברענען, אַבי נישט טרײסלען די קעשענעס! דאָ איז שױן אונדזער רב רבֿ יאָסעפֿל, כאָטש ער איז אַ מענטש אָן גאַל, אױך אַרױס פֿון די כּלים און האָט זיך צעשריִען אױף אים:

― דו אַזעלכער און אַזעלכער! ביסט דאָך װערט, מע זאָל דיך װײס איך װאָס! ס'טײַטש, דו זעסט, עס צאַפּט זיך ייִדן בלוט, אַלע זײַנען מוחל אױפֿן בזיון און לאָזן זיך באַזוכן, װילסטו זײַן אַ יוצא־מן־הכּלל?! ממה־נפֿשך, אָדער זײַ זיך מודה און גיב אָפּ דאָס געלט, אָדער װײַז די קעשענע! דו שפּילסט זיך מיט, קײן עין־הרע, אַן עדה ייִדן? מע װעט דאָך דיך דאָ איך װײס אַלײן נישט װאָס!

קיצור־הדבֿר, דער עולם האָט אים גענומען, דעם שײנעם בחור, מע האָט אים אַנידערגעלײגט מיט גװאַלד און מע האָט אים גענומען באַזוכן און באַטאַפּן, און טרײסלען אַלע קעשענעס, און מע האָט בײַ אים אױסגעטרײסלט... נו, טרעפֿט װאָס? אָפּגעגריזשעטע בײנער פֿון אַ פֿערטל עוף און אַ פּאָר טוץ נאָך גאָר פֿרישע קערלעך פֿון נאָר װאָס אױפֿגעגעסענע פֿלױמען! איר פֿאַרשטײט, װאָס פֿאַר אַ חן דאָס האָט געהאַט, אַז מע האָט אױסגעטרײסלט בײַ אונדזער תּכשיט דעם דאָזיקן אוצר?... איר פֿאַרשטײט, װאָס פֿאַר אַ פּנים ער האָט געהאַט, און דער שװער זײַנער, דער נגיד, און דער ראַ, רבֿ נעבעך?... אונדזער רבֿ יאָסעפֿל האָט זיך פֿאַר בזיון אָפּגעקערט אין אַ זײַט, נישט געקאָנט קוקן גלײַך אין די אױגן אַרײַן. און אַז דער עולם איז נאָך דעם געגאַנגען פֿון בית־מדרש אַהײם אָפּפֿאַסטן זיך, האָט מען נישט אױפֿגעהערט צו דערצײלן פֿון אוצר, װאָס מע האָט אױסגעטרײסלט בײַם תּכשיט און מע האָט זיך געקאַטשעט פֿאַר געלעכטער! נאָר אײן רב יאָסעפֿל איז געגאַנגען אײנער אַלײן, אַראָפּגעלאָזט דעם קאָפּ, פֿאַרזאָרגט און פֿאַרצאָרעט, ניט געקאָנט קוקן קײנעם אין די אױגן אַרײַן, גלײַך מע װיל דאָס, מע װאָלט דאָס אױסגעטרײסלט בײַ אים אַלײן...

דער ייִד האָט, װײַזט אױס, געענדיקט זײַן געשיכטע, װאָרעם ער האָט זיך גענומען צוריק צום רײכערן.

― נו, און דאָס געלט? ― האָבן מיר אים אַ פֿרעג געגעבן אַלע אין אײן קול.

― װאָסער געלט? ― מאַכט צו אונדז דער ייִד תּמעװאַטע און בלאָזט דעם רױך.

― װאָס הײסט װאָסער געלט? די אַכצן הונדערט...

― אַאַאַ? ― ציט ער אױס. ― די אַכצן הונדערט? פֿאַרפֿאַלן.

― פֿאַרפֿאַלן?

― פֿאַר ― פֿאַ ― לן!!!